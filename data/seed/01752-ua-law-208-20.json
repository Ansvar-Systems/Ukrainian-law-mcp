{
  "id": "ua-law-208-20",
  "type": "statute",
  "title": "Закон України (208-20)",
  "title_en": "",
  "short_name": "208-20",
  "status": "in_force",
  "issued_date": "2019-10-17",
  "url": "https://zakon.rada.gov.ua/laws/show/208-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо вдосконалення законодавства у сфері поводження з радіоактивними відходами\n\n(Відомості Верховної Ради України (ВВР), 2019, № 50, ст.359)\n\nВерховна Рада України постановляє :\n\nI. Внести зміни до таких законів України:\n\n1. У статті 1 Закону України \"Про використання ядерної енергії та радіаційну безпеку\" (Відомості Верховної Ради України, 1995 р., № 12, ст. 81 із наступними змінами):\n\nабзаци сьомий, чотирнадцятий та сімнадцятий частини першої викласти в такій редакції:\n\n\"захоронення радіоактивних відходів - розміщення радіоактивних відходів у сховищі, без наміру їх вилучення, з метою утримання та ізоляції радіоактивних відходів від навколишнього природного середовища\";\n\n\"радіоактивні відходи - матеріальні об’єкти та субстанції, активність радіонуклідів або радіоактивне забруднення яких перевищує межі, встановлені нормами, за умови що використання цих об’єктів та субстанцій не передбачається у будь-якому технологічному процесі або виробництві (крім розділу XIII, де цей термін вживається у значенні відповідно до частини другої цієї статті). До радіоактивних відходів належать також відпрацьовані закриті джерела іонізуючого випромінювання після внесення відповідної інформації до Державного реєстру радіоактивних відходів\";\n\n\"спеціалізоване підприємство по поводженню з радіоактивними відходами - підприємство (об’єднання), яке здійснює на основі ліцензії збирання, переробку, перевезення, зберігання та/або захоронення радіоактивних відходів, переданих у власність держави\";\n\nчастину третю викласти в такій редакції:\n\n\"Ядерними установками і об’єктами, призначеними для поводження з радіоактивними відходами, які мають загальнодержавне значення, є:\n\nатомні електричні станції;\n\nатомні станції теплопостачання;\n\nдослідницькі ядерні реактори;\n\nсховища, призначені для зберігання відпрацьованого ядерного палива або високоактивних радіоактивних відходів з проектним строком зберігання понад 30 років (крім установок, включених до технологічного циклу ядерної установки);\n\nгеологічні сховища для захоронення радіоактивних відходів та/або відпрацьованого ядерного палива\";\n\nдоповнити частиною п’ятою такого змісту:\n\n\"Інші терміни вживаються в цьому Законі у значеннях, наведених у Законі України \"Про поводження з радіоактивними відходами\" та інших законах України\".\n\n2. У Законі України \"Про поводження з радіоактивними відходами\" (Відомості Верховної Ради України, 1995 р., № 27, ст. 198 із наступними змінами):\n\n1) статтю 1 викласти в такій редакції:\n\n\" Стаття 1. Основні терміни та їх визначення\n\nУ цьому Законі терміни вживаються в такому значенні:\n\nвиробники радіоактивних відходів - юридичні або фізичні особи, в результаті діяльності яких утворюються радіоактивні відходи або передбачається їх утворення, крім спеціалізованих підприємств по поводженню з радіоактивними відходами;\n\nвідпрацьовані закриті джерела іонізуючого випромінювання - закриті джерела іонізуючого випромінювання, строк служби яких закінчився та не був продовжений, подальше використання яких не передбачається та які підлягають передачі до спеціалізованого підприємства по поводженню з радіоактивними відходами або поверненню підприємству, що їх виготовило;\n\nгеологічне сховище для захоронення радіоактивних відходів - споруда, облаштована в глибоких геологічних формаціях, у прогнозованих геологічних умовах (зазвичай на глибині більше 100 метрів) з метою забезпечення довготривалих утримання та ізоляції радіоактивних відходів від біосфери;\n\nДержавний кадастр сховищ радіоактивних відходів - зведення систематизованих відомостей про об’єкти для зберігання чи захоронення радіоактивних відходів;\n\nДержавний реєстр радіоактивних відходів - послідовний поточний запис про утворення, фізико-хімічний склад, обсяги, властивості, а також перевезення, зберігання та захоронення радіоактивних відходів;\n\nзахоронення радіоактивних відходів - розміщення радіоактивних відходів у сховищі, без наміру їх вилучення, з метою утримання та ізоляції радіоактивних відходів від біосфери;\n\nзберігання радіоактивних відходів - розміщення радіоактивних відходів на об’єкті, на якому забезпечуються їх ізоляція від навколишнього природного середовища, фізичний захист і радіаційний моніторинг, а також можливість подальшого вилучення, переробки, перевезення та захоронення;\n\nіммобілізація радіоактивних відходів - переведення радіоактивних відходів в іншу форму шляхом ствердіння, включення в будь-яку матрицю або вміщення в герметичну оболонку;\n\nкондиціонування радіоактивних відходів - операції з підготовки радіоактивних відходів для перевезення, зберігання та захоронення. Кондиціонування може здійснюватися шляхом поміщення радіоактивних відходів у контейнер або шляхом їх іммобілізації;\n\nкритерії приймання радіоактивних відходів на захоронення - кількісні параметри (характеристики) радіоактивних відходів або якісні вимоги, визначені експлуатуючою організацією (оператором) сховища для захоронення радіоактивних відходів і узгоджені органом державного регулювання ядерної та радіаційної безпеки, згідно з якими радіоактивні відходи приймаються на захоронення;\n\nоб’єкт, призначений для поводження з радіоактивними відходами, - споруда, приміщення або обладнання, призначене для збирання, перевезення, переробки, зберігання або захоронення радіоактивних відходів, а також ядерна установка у процесі зняття з експлуатації після визнання її установкою для поводження з радіоактивними відходами;\n\nобробка радіоактивних відходів - операції, пов’язані із забезпеченням безпеки або економії коштів шляхом зміни характеристик радіоактивних відходів;\n\nпереробка радіоактивних відходів - будь-яка операція, яка змінює характеристики радіоактивних відходів, зокрема попередня обробка та кондиціонування;\n\nповерхневе сховище для захоронення радіоактивних відходів - сховище, облаштоване у споруді, траншеях або на поверхні землі, з простими інженерними бар’єрами, що забезпечують утримання та ізоляцію радіоактивних відходів від біосфери;\n\nповодження з радіоактивними відходами - всі види діяльності (включаючи діяльність, пов’язану із зняттям з експлуатації), що стосуються оперування, попередньої обробки, обробки, кондиціонування, перевезення, зберігання чи захоронення радіоактивних відходів;\n\nпопередня обробка радіоактивних відходів - дезактивація, збирання, сортування радіоактивних відходів;\n\nприповерхневе сховище для захоронення радіоактивних відходів - споруда, розташована на поверхні чи у приповерхневому шарі землі (на глибині до декількох десятків метрів), обладнана системою інженерних бар’єрів з метою забезпечення утримання та ізоляції радіоактивних відходів від біосфери;\n\nрадіаційна безпека під час поводження з радіоактивними відходами - неперевищення допустимих меж радіаційного впливу на персонал, населення та навколишнє природне середовище, встановлених нормами, правилами, стандартами з безпеки, а також обмеження міграції радіонуклідів у навколишнє природне середовище;\n\nрадіоактивні відходи - матеріальні об’єкти та субстанції, активність радіонуклідів або радіоактивне забруднення яких перевищує межі, встановлені нормами, за умови що використання цих об’єктів та субстанцій не передбачається в будь-якому технологічному процесі або виробництві. До радіоактивних відходів належать також відпрацьовані закриті джерела іонізуючого випромінювання після внесення відповідної інформації до Державного реєстру радіоактивних відходів;\n\nрівень звільнення - встановлена органом державного регулювання ядерної та радіаційної безпеки межа активності або радіоактивного забруднення, за якої або нижче якої радіоактивні відходи можуть бути звільнені від контролю, що здійснюється органом державного регулювання ядерної та радіаційної безпеки;\n\nспеціалізоване підприємство по поводженню з радіоактивними відходами - підприємство (об’єднання), яке здійснює на основі ліцензії збирання, переробку, перевезення, зберігання та/або захоронення радіоактивних відходів, переданих у власність держави;\n\nсховище для захоронення радіоактивних відходів на середніх глибинах - споруда, облаштована на глибині від декількох десятків до сотень метрів від поверхні землі з метою забезпечення утримання та ізоляції радіоактивних відходів від біосфери;\n\nсховище радіоактивних відходів - споруда для зберігання або захоронення радіоактивних відходів з обов’язковим забезпеченням інженерних, геологічних, фізичних та інших бар’єрів, що перешкоджають міграції радіонуклідів;\n\nутримання радіоактивних відходів - обмеження виходу радіонуклідів за межі бар’єрів сховища протягом визначеного проектом сховища часу;\n\nфізичний захист під час поводження з радіоактивними відходами - комплекс організаційних і технічних заходів, спрямованих на недопущення несанкціонованого доступу до радіоактивних відходів та їх використання, на своєчасне виявлення та припинення дій, спрямованих на порушення недоторканності радіоактивних відходів\";\n\n2) доповнити статтею 1 -1 такого змісту:\n\n\" Стаття 1 -1 . Класи радіоактивних відходів\n\nРадіоактивні відходи поділяються на такі класи:\n\nдуже низькоактивні;\n\nнизькоактивні;\n\nсередньоактивні;\n\nвисокоактивні.\n\nВіднесення радіоактивних відходів до відповідного класу визначається згідно з нормами і правилами з ядерної та радіаційної безпеки\";\n\n3) абзац п’ятий статті 5 викласти в такій редакції:\n\n\"прийняття рішень щодо розміщення, проектування, будівництва геологічного сховища для захоронення радіоактивних відходів та/або відпрацьованого ядерного палива\";\n\n4) у статті 17 :\n\nчастини першу, п’яту і шосту викласти в такій редакції:\n\n\"Зберігання та захоронення радіоактивних відходів дозволяється виключно у спеціально призначених для цього сховищах відповідного типу, а саме: поверхневому сховищі, приповерхневому сховищі, сховищі для захоронення радіоактивних відходів на середніх глибинах, геологічному сховищі. Тип сховища для захоронення радіоактивних відходів визначається відповідно до класу радіоактивних відходів\";\n\n\"Радіоактивні відходи підлягають захороненню з обов’язковим переведенням їх у форму, що гарантує виконання норм і правил з ядерної та радіаційної безпеки.\n\nВідпрацьовані закриті джерела іонізуючого випромінювання залежно від їх характеристик можуть бути захоронені у сховищах різного типу\";\n\nчастину сьому виключити.\n\n3. Статтю 1 Закону України \"Про порядок прийняття рішень про розміщення, проектування, будівництво ядерних установок і об’єктів, призначених для поводження з радіоактивними відходами, які мають загальнодержавне значення\" (Відомості Верховної Ради України, 2005 р., № 51, ст. 555) викласти в такій редакції:\n\n\" Стаття 1. Перелік ядерних установок і об’єктів, призначених для поводження з радіоактивними відходами, які мають загальнодержавне значення\n\nЯдерними установками і об’єктами, призначеними для поводження з радіоактивними відходами, які мають загальнодержавне значення, є:\n\nатомні електричні станції;\n\nатомні станції теплопостачання;\n\nдослідницькі ядерні реактори;\n\nсховища, призначені для зберігання відпрацьованого ядерного палива або високоактивних радіоактивних відходів з проектним строком зберігання понад 30 років (крім установок, включених до технологічного циклу ядерної установки);\n\nгеологічні сховища для захоронення радіоактивних відходів та/або відпрацьованого ядерного палива\".\n\nII. Цей Закон набирає чинності через два роки з дня його опублікування.\n\nПрезидент України\n\nВ.ЗЕЛЕНСЬКИЙ\n\nм. Київ\n\n17 жовтня 2019 року\n\n№ 208-IX\n\nПро внесення змін до деяких законів України щодо вдосконалення законодавства у сфері поводження з радіоактивними відходами\nЗакон України від 17.10.2019 № 208-IX\n\nПрийняття від 17.10.2019\nПостійна адреса:\nhttps://zakon.rada.gov.ua/go/208-20\nЗаконодавство України\nстаном на 22.02.2026\n\nчинний"
    }
  ],
  "definitions": []
}