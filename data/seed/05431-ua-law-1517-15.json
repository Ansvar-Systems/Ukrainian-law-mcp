{
  "id": "ua-law-1517-15",
  "type": "statute",
  "title": "Закон України (1517-15)",
  "title_en": "",
  "short_name": "1517-15",
  "status": "in_force",
  "issued_date": "2004-02-19",
  "url": "https://zakon.rada.gov.ua/laws/show/1517-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро Загальнодержавну програму селекції у\nтваринництві на період до 2010 року\n( Відомості Верховної Ради України (ВВР), 2004, N 23, ст.319 )\n{ Із змінами, внесеними згідно із Законом\nN 2374-VI ( 2374-17 ) від 29.06.2010, ВВР, 2010, N 37, ст.494 }\n\nВерховна Рада України п о с т а н о в л я є :\n1. Затвердити Загальнодержавну програму селекції у\nтваринництві на період до 2010 року (далі - Програма), що\nдодається.\n2. Кабінету Міністрів України передбачати щороку під час\nрозроблення проектів Державного бюджету України і Державної\nпрограми економічного та соціального розвитку України (починаючи з\n2005 року і на період до 2010 року) виділення відповідних коштів\nна реалізацію заходів щодо виконання Програми.\n3. Цей Закон набирає чинності з дня його опублікування.\n\nПрезидент України Л.КУЧМА\n\nм. Київ, 19 лютого 2004 року\nN 1517-IV\n\nЗатверджено\nЗаконом України\nвід 19 лютого 2004 року\nN 1517-IV\nЗАГАЛЬНОДЕРЖАВНА ПРОГРАМА\nСЕЛЕКЦІЇ У ТВАРИННИЦТВІ НА ПЕРІОД ДО 2010 РОКУ\n{ У тексті Програми та додатка до неї слова \"спеціально\nуповноважений центральний орган виконавчої влади, до\nвідання якого віднесені питання сільського\nгосподарства\" в усіх відмінках замінено словами\n\"центральний орган виконавчої влади з питань аграрної\nполітики\" у відповідному відмінку, а слова \"племінна\nінспекція\" в усіх відмінках і числах - словами\n\"інспекція з племінної справи у тваринництві\" у\nвідповідному відмінку та числі згідно із Законом\nN 2374-VI ( 2374-17 ) від 29.06.2010 }\nЗагальнодержавна програма селекції у тваринництві на період\nдо 2010 року (далі - Програма), яку розроблено на виконання вимог\nЗакону України \"Про племінну справу у тваринництві\" ( 3691-12 ),\nпокликана забезпечити адаптацію законодавства України у сфері\nплемінної справи у тваринництві до законодавства Європейського\nСоюзу.\nРеалізація державної політики у сфері племінної справи у\nтваринництві спрямована на поліпшення племінних і продуктивних\nякостей тварин, що є вирішальним фактором у збільшенні обсягів\nвиробництва тваринницької продукції.\nI. СУЧАСНИЙ СТАН ГАЛУЗІ\nЗа виробництвом і споживанням молока та молочних продуктів\nУкраїна в 1989-1991 роках належала до провідних країн Європи.\nПриродно-кліматичні умови та родючі землі сприяють одержанню\nвисоких урожаїв кормових культур і дають змогу поряд із\nвиробництвом зерна утримувати значне поголів'я\nсільськогосподарських тварин, а отже, задовольняти продукцією\nтваринництва не тільки внутрішні потреби, а й збільшувати\nекспортний потенціал.\nЗа останні роки створено 6 регіональних селекційних центрів,\nякі об'єднують республіканське (Автономної Республіки Крим) та\n24 обласних і 64 міжрайонних племпідприємств, 1516 пунктів\nштучного осіменіння корів і телиць в індивідуальному секторі. В\nосновному завершено майже двадцятирічну роботу, пов'язану із\nзміною продуктивності великої рогатої худоби, - з комбінованого\nм'ясо-молочного на більш конкурентоспроможний спеціалізований\nмолочний напрям. Українською академією аграрних наук і\nМіністерством аграрної політики України схвалено концептуальні\nположення розвитку нової галузі спеціалізованого м'ясного\nскотарства, які вже реалізуються на практиці.\nОснову племінної бази в Україні, за даними державної\nатестації, складають 354 племінних заводи, 1797 племінних\nрепродукторів, 21 селекційний центр, республіканське (Автономної\nРеспубліки Крим), 24 обласних та 75 міжрайонних підприємств із\nплемінної справи.\nУсього в господарствах України розводять 25 порід великої\nрогатої худоби, 13 - свиней, 12 - овець, 14 - коней, 18 порід і\nкросів птиці, 5 порід кролів, 4 - норки, 2 - лисиць, 4 - нутрії,\n3 - бджіл та 9 - риб.\nЗа останні роки вченими та практиками-селекціонерами створено\nнові високопродуктивні породи великої рогатої худоби - українську\nчервоно- і чорно-рябу молочну та українську, волинську, поліську\nм'ясні, українську верхову та новоолександрівську ваговозні породи\nконей, українську та полтавську породи м'ясних свиней, асканійську\nм'ясо-вовнову з кросбредною вовною та гірськокарпатську породи\nовець. Генетично гарантований рівень продуктивності тварин цих\nпорід становить: удій за 305 днів лактації - 5200-6400 кілограмів\nмолока, середньодобовий приріст молодняку м'ясних порід -\n1200 грамів, свиней - 790-980 грамів, настриг вовни в чистому\nволокні - 4,5-5,3 кілограма, що в 2-3 рази перевищує середні по\nУкраїні показники.\nНезважаючи на це, використання відселекціонованих за певним\nнапрямом продуктивності корів призвело до різкого зменшення\nвітчизняного поголів'я, яке здебільшого не може конкурувати з\nкласичним, але, за винятком вівчарства, характеризується\nнадзвичайно цінними особливостями, зокрема такими, як висока\nрезистентність до місцевих кліматичних умов, невибагливість до\nкормів, міцність конституції, тривале продуктивне використання,\nвисока відтворювальна здатність, багатоплідність, скоростиглість,\nвеликий вміст жиру і білка в молоці тощо. Тобто місцеві породи\nзалишаються носіями цінних спадкових якостей і генних комплексів,\nбез яких подальший породоутворювальний процес був би однобічним.\nБільше того, в Україні на грані повного зникнення є такі\nпороди великої рогатої худоби, як сіра українська, білоголова\nукраїнська, червона польська, лебединська та пінцгау, а також\nсокільська порода овець. Локальними стали симентальська, бура\nкарпатська та червона степова породи великої рогатої худоби,\nгуцульська порода коней, каракульська, романівська, цигайська,\nпрекос, асканійська тонкорунна і гірськокарпатська породи овець,\nмиргородська, українська степова ряба, велика чорна породи та\nмангалицька, кролівецька і придніпровська породні групи свиней.\nЗагальне поголів'я корів зникаючих порід становить від 300 (сіра\nукраїнська) до 10 тис. голів (симентальська). Це та критична\nчисельність, зниження якої робить неможливим відновлення породи.\nУ зв'язку з недостатнім розвитком племінної справи виникла\nнеобхідність у посиленні державного регулювання у тваринництві та\nконтролю за дотриманням законодавства в селекційній роботі.\nКрім переліченого, у племінній справі є також інші важливі\nпроблеми, зокрема:\nнеобхідність ідентифікації племінних тварин, офіційної\nкласифікації (оцінки) за типом, контролю за достовірністю обліку\nїї походження і продуктивності, низька ефективність оцінки\nплідників за власною продуктивністю і якістю потомства та іншими\nознаками;\nвикористання для відтворення маточного поголів'я\nсільськогосподарських тварин племінних ресурсів низької генетичної\nякості, а в деяких випадках - невідомого походження;\nнедосконалість інформаційної бази з племінної справи;\nнедостатнє впровадження у виробництво науково-технічних\nдосягнень з питань генетики і селекції тварин;\nобмеженість фінансового забезпечення заходів із збереження\nгенофонду існуючих, локальних і зникаючих вітчизняних порід.\nII. МЕТА ТА ОСНОВНІ ЗАВДАННЯ ПРОГРАМИ\nМетою Програми є:\nреалізація державної політики, спрямованої на створення,\nзбереження, відтворення та раціональне використання племінних\nресурсів;\nстворення високопродуктивного поголів'я в господарствах\nнаселення;\nполіпшення генетичної якості тварин; забезпечення\nфункціонування єдиної системи селекції у тваринництві;\nефективне використання в селекційному процесі найцінніших\nсвітових генетичних ресурсів;\nзбереження генофонду існуючих, локальних і зникаючих порід;\nпідвищення економічної ефективності та конкурентоспроможності\nгалузі;\nформування власного експортного потенціалу племінних\nресурсів;\nстворення та матеріальне забезпечення функціонування\nдержавної племінної служби.\nДля досягнення зазначеної мети передбачається:\n1) створити мережу державної інспекції з племінної справи у\nтваринництві Автономної Республіки Крим та областей, забезпечити\nїї спеціальними транспортними, іншими матеріально-технічними\nзасобами; створити контролер-асистентську та експерт-бонітерську\nслужби; { Абзац одинадцятий розділу II із змінами, внесеними\nзгідно із Законом N 2374-VI ( 2374-17 ) від 29.06.2010 }\n2) створити та забезпечити функціонування єдиної системи\nселекції у тваринництві;\n3) забезпечити збереження генофонду існуючих, локальних і\nзникаючих порід;\n4) зберегти, відтворити та раціонально використовувати\nплемінні ресурси високої племінної цінності;\n5) запровадити ліцензування суб'єктів господарювання у сфері\nплемінної справи та присвоїти їм відповідні статуси, вести\nдержавні книги племінних тварин, Державний реєстр суб'єктів\nплемінної справи у тваринництві та Державний реєстр селекційних\nдосягнень у тваринництві. { Абзац п'ятнадцятий розділу II із\nзмінами, внесеними згідно із Законом N 2374-VI ( 2374-17 ) від\n29.06.2010 }\nIII. ЕТАПИ ВИКОНАННЯ ПРОГРАМИ\nПрограма виконується в два етапи.\nНа першому етапі (2005 рік) передбачається:\nстворення Державної інспекції з племінної справи у\nтваринництві України у системі центрального органу виконавчої\nвлади з питань аграрної політики, забезпечення виконання Програми;\n{ Абзац третій розділу III із змінами, внесеними згідно із Законом\nN 2374-VI ( 2374-17 ) від 29.06.2010 }\nрозроблення схеми супроводження та контролю за виконанням\nПрограми;\nрозроблення проектів та прийняття нормативно-правових актів,\nнеобхідних для виконання Програми.\nНа другому етапі (2006-2010 роки) передбачається:\nстворення єдиної системи селекції у тваринництві;\nзабезпечення збереження генофонду існуючих, локальних і\nзникаючих порід;\nзапровадження ліцензування суб'єктів господарювання та\nприсвоєння їм відповідних статусів;\nсприяння створенню спеціалізованих господарств із розведення\nсільськогосподарських тварин найбільш поширених порід;\nзабезпечення реалізації інших заходів, визначених Програмою.\nIV. ОСНОВНІ НАПРЯМИ ТА ЗАХОДИ ЩОДО ВИКОНАННЯ ПРОГРАМИ\nДля поліпшення племінної справи у тваринництві планується\nздійснення таких заходів за напрямами:\n1. Племінні ресурси вищої генетичної цінності:\nстворення племінних ресурсів вищої племінної (генетичної)\nцінності;\nпродовження роботи із створення нових генотипів:\nвеликої рогатої худоби молочного напряму продуктивності:\n- української червоної і бурої порід;\nм'ясного напряму:\n- симентальської, знам'янської і південної порід;\nсвиней - червонопоясної м'ясної породи, внутріпородного типу\nу великій білій породі з поліпшеними м'ясними якостями,\nзаводського типу в породі дюрок;\nконей - масиву запряжних коней з перспективою створення\nпороди;\nовець - багатоплідної каракульської породи, заводських типів\nі ліній в асканійській тонкорунній породі, двох генеалогічних\nліній у породі прекос, овець м'ясо-вовнового напряму\nпродуктивності;\nптиці - аутосексних кросів яєчних і діаутосексних кросів\nм'ясо-яєчних курей;\nкролів і хутрових звірів - високопродуктивних заводських\nтипів;\nшовкопряда - високопродуктивного гібрида шовковичного\nшовкопряда спільної українсько-китайської селекції.\nЗ метою подальшої консолідації та вдосконалення генеалогічної\nструктури стада новостворених порід і типів сільськогосподарських\nтварин необхідно забезпечити чистопородне розведення репродукторів\nселекціонованих перспективних порід зарубіжної селекції,\nвикористовуючи при цьому сперму лише від плідників-лідерів.\n2. Молочне і м'ясне скотарство\nУ молочному і м'ясному скотарстві передбачається:\nзабезпечення селекції, що базується на виявленні та широкому\nвикористанні власних внутріпородних ресурсів\n(плідників-поліпшувачів, биковідтворних корів, корів-донорів), а\nтакож залучення до селекційного процесу кращого світового\nгенофонду спеціалізованих високопродуктивних молочних порід;\nвикористання методу штучного осіменіння маток\nглибокозамороженою спермою як основного засобу відтворення стада у\nмолочному скотарстві;\nпроведення породовипробувань (метод генетичного моніторингу);\nвпровадження біотехнологічної селекції;\nвикористання спермопродукції від бугаїв-плідників у період їх\nперевірки за продуктивністю і якістю потомства протягом чотирьох\nроків з метою значного зниження витрат на накопичення та тривале\nзберігання глибокозамороженої сперми;\nстворення належної селекційної бази для відтворення поголів'я\nсиментальської породи із забезпеченням нарощування її генетичного\nпотенціалу з показниками молочної та м'ясної продуктивності.\nОсновними напрямами породного і генетичного вдосконалення\nвеликої рогатої худоби молочного напряму продуктивності є:\nселекція української чорно-рябої молочної породи з метою\nформування та консолідації молочного типу будови тіла,\nрозгалуження та вдосконалення генеалогічної структури, подальшого\nпідвищення продуктивності корів;\nудосконалення властивостей української червоно-рябої молочної\nпороди з метою підвищення генетичного потенціалу молочної\nпродуктивності, збереження задовільних м'ясних якостей,\nконсолідації за типом будови тіла;\nудосконалення лебединської та бурої карпатської порід з\nвикористанням генофонду швіцької породи переважно європейської\nселекції в напрямі підвищення молочної продуктивності, збереження\nвисокої сиропридатності молока з перспективою створення на їх\nоснові нової бурої породи;\nзастосування поглинального схрещування з поліпшувальними\nпородами (переважно голштинською) у господарствах різних форм\nвласності з гарантовано стабільною кормовою базою, високим рівнем\nвирощування і годівлі тварин. Частина репродукторів тварин\nполіпшуючих порід створюватиметься шляхом імпорту відповідного\nматочного поголів'я;\nпроведення селекційної роботи в м'ясному скотарстві в напрямі\nпідвищення плодючості та молочності корів, приростів молодняку,\nздатності тварин давати важкі туші з високим виходом м'якоті і\nпорівняно невисоким вмістом жиру.\n3. Свинарство\nПріоритетними напрямами селекційно-племінної роботи у\nсвинарстві є:\nспеціалізація селекції за відтворювальними, відгодівельними\nта м'ясними якостями. Породи свиней при бонітуванні поділяються на\nтри групи: перша - велика біла, українська степова біла; друга -\nполтавська м'ясна, ландрас, уельська, дюрок, українська м'ясна,\nспеціалізовані м'ясні типи (лінії); третя - миргородська,\nукраїнська степова ряба, велика чорна;\nзбільшення частки помісних свиней у племрепродукторах та\nгібридних свиней у загальному товарному поголів'ї;\nпідвищення інтенсивності використання високоцінних плідників\nза рахунок збільшення обсягів штучного осіменіння тварин;\nстворення єдиної селекційно-технологічної системи племінної\nроботи з використанням сучасних методів чистопородного розведення,\nпромислового схрещування, гібридизації та штучного осіменіння.\nОсновними напрямами племінної роботи є:\nпокращання репродуктивної здатності та збереження приплоду,\nполіпшення відгодівельних якостей і збільшення виходу м'яса;\nзменшення стрес-чутливості тварин;\nпідвищення якісних показників м'яса.\nЗ метою поліпшення генетичного потенціалу продуктивності\nсвиней різних порід здійснюватиметься оцінка молодняку за власною\nпродуктивністю в племінних господарствах різних категорій, зокрема\nщодо віку, досягнення маси 100 кілограмів і прижиттєвої товщини\nшпику в період вирощування кнурів і свинок.\nПередбачається відновити оцінку кнурів за відгодівельними\nякостями. З цією метою відновлюватиметься робота\nконтрольно-випробувальних станцій.\nОцінку кнурів за якістю потомства в стадах племзаводів буде\nдоведено до 80-85 відсотків їх загального поголів'я.\nІмпорт свиней порід, типів і ліній зарубіжної селекції\nпередбачається здійснювати виключно із селекційною метою,\nнасамперед для підтримання на відповідному рівні генеалогічної\nструктури популяції свиней, завезених у попередні роки.\n4. Вівчарство\nУ вівчарстві передбачається проведення робіт із:\nзбереження унікального генофонду національного стада,\nстворення власної племінної бази порід світового рівня\nпродуктивності шляхом відтворення та використання генотипів різних\nпорід овець з високою продуктивністю та комерційною цінністю;\nзміни вовнового напряму продуктивності на\nм'ясо-вовново-молочний;\nінтенсивного відтворення стада овець та цілеспрямованого\nвирощування ремонтних ярок в усі періоди індивідуального розвитку;\nвідтворення поголів'я овець шляхом штучного осіменіння\nвівцематок та збільшення обсягів штучного осіменіння вівцематок\nохолодженою спермою високопродуктивних баранів-плідників;\nдотримання вимог до відбору порід овець, зокрема щодо\nконституційної міцності, високої продуктивності, технологічності\nта економічності;\nстворення спермобанку замороженої сперми високопродуктивних\nбаранів різних порід і типів (100 тис. спермодоз);\nпроведення інструментальної оцінки якості вовни (тонини,\nміцності, вмісту жиропоту, виходу чистого волокна) овець\nселекційного ядра провідних племзаводів і репродукторів;\nзапровадження контролю та зберігання інформації про наявні\nгенотипи, розрахунки, формування вихідних форм і виведення\nрезультатів, формування банків даних про поголів'я маточного\nстада, плідників і молодняку;\nавтоматизації обліку і контролю походження власної\nпродуктивності, контролю та оцінки племінної цінності, формування\nта видачі звітних документів; оцінки селекційно-генетичної\nситуації у стаді, комплексної оцінки плідників.\nОсновними напрямами племінної роботи у вівчарстві є:\nз асканійською тонкорунною породою - удосконалення\nвнутріпородного таврійського типу овець за найважливішими\nселекційними ознаками - настригом чистої вовни (3,5-4 кілограми),\nвиходом чистої вовни (52-59 відсотків), світлим кольором та\nвисокою якістю жиропоту, чіткою звивистістю, м'ясними формами,\nскоростиглістю та молочністю, а також створення нових заводських\nтипів;\nз породою прекос - створення на базі харківського та\nзакарпатського внутріпородних типів нової м'ясо-вовнової\nтонкорунної породи з підвищеними показниками м'ясності,\nскоростиглості, плодючості та настригом 2,9-3,5 кілограма\nвисокоякісної чистої вовни;\nіз цигайською породою - створення нових заводських типів із\nнастригом чистої вовни 3,5-4,2 кілограма, підвищення\nбагатоплідності та скоростиглості, поліпшення якості вовни,\nособливо жиропоту з використанням поліпшувального вітчизняного\nгенофонду - асканійської м'ясо-вовнової породи овець з кросбредною\nвовною;\nз асканійською м'ясо-вовновою породою - створення\nбарановідтворювальних стад вітчизняних генотипів з настригом\nчистої кросбредної вовни 4,5-5 кілограмів і виробництвом м'яса на\nвівцематку 60-65 кілограмів для формування експортного потенціалу\nта конкурентоспроможності галузі;\nіз смушковими вівцями - підвищення життєздатності овець і їх\nстійкості проти захворювань, збільшення плодючості, молочності, а\nтакож значне поліпшення смушкових якостей, створення нової\nасканійської багатоплідної породи каракульських овець;\nз українською гірськокарпатською породою - створення\nзональних типів і селекційних стад, підвищення живої маси,\nнастригу чистої вовни, молочності та м'ясності.\n5. Конярство\nУ конярстві передбачається проведення селекційно-племінної\nроботи з метою:\nзабезпечення основних напрямів ведення племінного,\nробочо-користувального, спортивного, призового,\nпродуктивно-прикладного конярства;\nз російською рисистою породою - покращання показників\nжвавості шляхом чистопорідного розведення, а також схрещування з\nамериканською рисистою породою (не більш як 50 відсотків наявних у\nгосподарстві кобил), поліпшення запряжних форм тілобудови,\nпородності, екстер'єру та збільшення росту;\nз орловською рисистою породою - чистопорідне розведення,\nспрямоване на поліпшення тілобудови, екстер'єрної статі,\nвираженість породності, покращання запряжних форм і показників\nжвавості;\nіз чистокровною верховою породою - удосконалення основних\nселекційних ознак скакового класу, поліпшення показників\nдистанційності, міцності конституції, вирощування коней для участі\nв змаганнях з класичних видів кінного спорту і поліпшення\nнапівкровного конярства;\nз українською верховою породою - чистопорідне розведення,\nкоригуюче схрещування з вихідними породами, одержання коней\nбажаного типу для племінних цілей, господарського використання,\nучасті в змаганнях з класичних видів кінного спорту, а також для\nекспорту;\nз новоолександрівською ваговозною породою - чистопорідне\nрозведення, вирощування племінної продукції для поліпшення\nробочого та продуктивного конярства. Відтворення бажаних типів\nробочих коней;\nз гуцульською породою - чистопорідне розведення. Для\nзбереження та поліпшення генофонду породи необхідно імпортувати\nгуцульських жеребців з однієї з країн Східної Європи.\n6. Птахівництво\nУ птахівництві передбачається проведення робіт із:\nселекції та вдосконалення структури управління\nселекційно-племінною роботою;\nзбереження та розвитку існуючої племінної бази;\nздійснення селекційно-племінних заходів в особистих\nселянських (фермерських) господарствах;\nзабезпечення ведення первинного зоотехнічного обліку;\nстворення контрольно-випробувальних станцій птахівництва;\nудосконалення кросів яєчної птиці з метою збільшення маси\nяєць, покращання її відтворювальних якостей;\nінтенсифікації селекції птиці з головними\nгосподарсько-корисними ознаками і збільшеним виходом яйцемаси від\nгібридних несучок, забезпечення приросту маси у м'ясної птиці з\nкомплексною генетичною обумовленістю;\nзбереження генофонду вихідних і резервних ліній яєчних і\nм'ясних кросів, а також локальних та зникаючих порід птиці;\nвідновлення роботи племзаводів, на яких вирощуються м'ясні\nпороди курей, зменшення обсягів ввезення із-за кордону\nбатьківських форм фінальних гібридів.\n7. Бджільництво\nУ галузі бджільництва передбачається проведення робіт із:\nприскорення темпів створення спеціалізованих господарств,\nрозроблення господарських і наукових основ розвитку галузі;\nзбереження запилювально-медового напряму розвитку галузі;\nчистопородного розведення у відповідних ареалах українських\nстепових і карпатських бджіл з можливим відновленням поліської\nпопуляції;\nрозведення, поліпшення та створення нових типів і ліній бджіл\nу базових господарствах на основі сучасних досягнень у селекції,\nгенетиці, біотехнології та в інструментальному осіменінні\nбджолиних маток.\n8. Рибне господарство\nУ галузі рибного господарства передбачається проведення робіт\nіз:\nселекційно-технологічного закріплення та продуктивного\nрозвитку внутріпородного потенціалу українських порід коропа;\nвикористання генетичних ресурсів малолускатого коропа угорської та\nрумунської селекції з метою виведення українського малолускатого\nкоропа нового типу та його промислової гібридизації;\nпродовження на основі ідентифікації плідників і ремонтного\nпоголів'я, здійснення оцінки якості потомства селекційно-племінної\nроботи з районованими формами білого і строкатого товстолобика,\nбілого амура та створення вихідного селекційного стада веслоноса,\nканального сома, стерляді, піленгаса; проведення \"освіження крові\"\nгенетичним матеріалом з материнських водойм із перспективою\nстворення порід;\nорганізація на базі племгосподарств спеціалізованих\nколекційних підрозділів з метою збереження та розширеного\nвідтворення цінних генетичних ресурсів локальних і зникаючих\nтипів, форм та масивів основних об'єктів рибництва;\nзабезпечення високого генетичного потенціалу в рибному\nгосподарстві України для створення високопродуктивних стад, типів,\nліній і порід риб, експорту цінного генетичного матеріалу,\nформування ремонтно-маточного стада та розширене відтворення\nбілуги, стерляді, ленського осетра, веслоноса, чорного амура,\nамурського сазана, пеляді, форелі (райдужної, камлоопс і\nДональдсона), сталевоголового лосося, білого і строкатого\nтовстолобика \"чистих ліній\" та білого амура.\n9. Звірівництво\nУ звірівництві передбачається проведення робіт із:\nселекції на основі виявлення, стабілізації і подальшого\nнарощування вітчизняного генофонду хутрових звірів і кролів із\nзалученням кращого світового генофонду хутрового та м'ясного\nнапрямів;\nспрямування подальшої селекції на поліпшення генофонду шляхом\nрозроблення та застосування високоефективних селекційних прийомів\nдля створення високопродуктивних порід, міжпорідних типів і ліній,\nмаксимально пристосованих до технологічних умов ферм різних форм\nгосподарювання та природно-екологічних умов різних регіонів\nУкраїни;\nдокорінного поліпшення основних порід кролів (сірого велетня\nі радянської шиншили) з метою підвищення їх м'ясних та хутрових\nякостей, резистентності; типів і породних груп норок (стандартна,\nпастель, сапфір, блакитний ірис); нутрії стандартної і лисиці\nсріблясто-чорної породи з метою підвищення плідності, розмірів\nтулуба, консолідації і характерного забарвлення та якості хутра;\nпридбання генетичного матеріалу локальних та спеціалізованих\nпорід кролів зарубіжної селекції (фланд, шампань, каліфорнійська,\nрадянський мардер тощо), норок (стандартна, пастель, сапфір,\nблакитний ірис тощо), нутрії стандартної і лисиці сріблясто-чорної\nпороди;\nстворення з метою забезпечення координації розвитку галузей\nінформаційної, контролер-асистентської та експерт-бонітерської\nслужб комп'ютерних систем \"Племсервіс\".\n10. Шовківництво\nУ шовківництві передбачається проведення робіт із:\nвиведення нових генотипів, розмноження понад 20 основних і\nколекційного зберігання 84 порід шовковичного шовкопряда;\nвивчення біологічних характеристик імпортних порід для\nгібридизації з кращими породами української селекції.\n11. Забезпечення функціонування єдиної системи селекції у\nтваринництві\nФункціонування єдиної системи селекції у тваринництві\nзабезпечується центральним органом виконавчої влади з питань\nаграрної політики, Українською академією аграрних наук та\nконтролер-асистентською і експерт-бонітерською службами.\nТестування племінних тварин, проведення експертизи\nдостовірності їх походження і поглиблений аналіз генотипів\nплідників та маток здійснює племінна служба України.\nЯк захід передбачається запровадження системи ідентифікації і\nреєстрації великої рогатої худоби, яка відповідає міжнародним\nстандартам, а також комп'ютеризації накопичення та аналізу\nселекційної інформації за видами тварин на рівні господарств,\nрегіональних селекційних і центрального інформаційного центрів.\n12. Забезпечення збереження генофонду існуючих, локальних і\nзникаючих порід\nЗбереження генофонду локальних і зникаючих порід\n(генофондових стад, банків сперми та ембріонів) забезпечує\nцентральний орган виконавчої влади з питань аграрної політики.\nПершочерговим завданням для збереження генофонду порід є\nінвентаризація та створення на її основі банку даних генетичних і\nспецифічних характеристик порід, виділення генетично цінних та їх\nефективне використання у селекційних програмах.\nПередбачається провести об'єктивну оцінку генофонду та\nгенетичного статусу порід домашніх тварин з використанням\nполіморфізму еритроцитарних антигенів, ДНК білків сироватки крові,\nферментів тканин, структури білків, цитогенетичного аналізу тощо.\nЗбереження генофонду порід забезпечуватиметься шляхом:\nчистопорідного розведення генофондового стада колекцій\n\"чистих\" популяцій сільськогосподарських тварин вітчизняної та\nзарубіжної селекції (замкнутого генофондового стада, реліктових\nферм і заказників тварин);\nтривалого збереження замороженої сперми, ооцитів, ембріонів у\nгенетичних банках;\nзбереження зародкової плазми і ДНК як носія кодування\nгенетичних варіацій;\nстворення банку генетичних ресурсів як науково-виробничого\nпідрозділу при наукових центрах, які здійснюють оцінку генофонду,\nвизначають необхідність, форму та обсяги його збереження і\nвикористання для кожної окремої породи. Придбання науковими\nцентрами генетичного матеріалу планується здійснювати за рахунок\nкоштів Державного бюджету України.\nV. МЕХАНІЗМ ВИКОНАННЯ ПРОГРАМИ\nОрганізаційне забезпечення\nОрганізаційне забезпечення та координація діяльності з\nвиконання Програми покладається на центральний орган виконавчої\nвлади з питань аграрної політики, та центральні і місцеві органи\nвиконавчої влади відповідно до їх повноважень. { Підрозділ \"Організаційне забезпечення\" розділу V із змінами,\nвнесеними згідно із Законом N 2374-VI ( 2374-17 ) від 29.06.2010 }\nНаукове забезпечення\nНаукове забезпечення виконання Програми здійснюється\nнауковими установами Української академії аграрних наук.\nЩодо цього передбачається проведення фундаментальних\nдосліджень, спрямованих на поглиблення наукових знань з генетичних\nоснов формування спадковості селекційних ознак у\nсільськогосподарських тварин та її реалізації під дією гено- і\nпаратипових факторів, розроблення на їх основі теоретичних\nположень і програм виведення нових високопродуктивних генотипів,\nрозвиток біотехнологічної селекції, яка логічно поєднує класичну\nселекцію з арсеналом методів клітинної інженерії та прикладних\nдосліджень з метою впровадження в практику нових методів\nуправління селекційним процесом і генетичним потенціалом\nпродуктивності тварин окремих порід, стад і масивів\nсільськогосподарських тварин в особистих господарствах громадян,\nсучасних методів оцінки генотипу і племінної цінності тварин,\nнауково обґрунтованих програм збереження і використання генофонду\nсільськогосподарських тварин, комп'ютерних та інформаційних\nтехнологій для підвищення ефективності та оперативності управління\nселекційним процесом.\nПередбачається також впровадження більш досконалих методів\nселекції і біотехнологічних засобів розмноження тварин, які\nзабезпечать оцінку, тривале зберігання генофонду порід, подальшу\nконсолідацію виведених порід за будовою тіла, рівнем\nпродуктивності, розвиток внутріпородної структури, підвищення\nвідтворювальної здатності, збільшення періоду продуктивного\nвикористання, резистентності та інших господарських ознак.\nОсоблива увага приділятиметься проблемам біотехнології та\nгенної інженерії, а саме:\nтрансплантації ембріонів, одержання міжпородних агрегаційних\nта ін'єкційних химерних ембріонів, які можуть бути використані для\nзбереження генетичної інформації та передачі її наступним\nпоколінням зникаючих видів тварин у разі, якщо застосовування\nзвичайних методів є складним або неможливим;\nодержанню трансгенних тварин з новими якісними показниками\nпродуктивності (збільшення вмісту казеїну в молоці, продукування\nбіологічно активних речовин);\nклонуванню ембріонів трансгенних тварин, що дасть змогу\nзабезпечити тиражування потомків з бажаними якостями;\nцитогенетичній оцінці частоти і видів хромосомних порушень у\nсоматичних і статевих клітинах та ембріонах, яка дасть можливість\nглибше вивчити динаміку генетичної мінливості порід\nсільськогосподарських тварин.\nVI. ФІНАНСОВЕ ЗАБЕЗПЕЧЕННЯ ВИКОНАННЯ ПРОГРАМИ\nФінансове забезпечення виконання Програми здійснюватиметься\nза рахунок коштів Державного бюджету України та інших джерел, не\nзаборонених законодавством.\nОбсяг потреб у коштах для виконання Програми наведено в\nдодатку до цієї Програми, де показники вартості здійснення заходів\nвизначено в цінах 2003 року, окремі розрахунки з деяких позицій\nмають орієнтовний характер.\nVII. КОНТРОЛЬ ЗА ВИКОНАННЯМ ПРОГРАМИ\nКонтроль за виконанням Програми здійснює центральний орган\nвиконавчої влади з питань аграрної політики, за участю інших\nвідповідних органів виконавчої влади.\nКабінет Міністрів України на підставі наданої центральним\nорганом виконавчої влади з питань аграрної політики, інформації\nздійснює координацію визначених Програмою заходів, обсягів їх\nфінансування для врахування під час складання відповідних проектів\nДержавної програми економічного та соціального розвитку України та\nДержавного бюджету України.\nVIII. ОЧІКУВАНІ РЕЗУЛЬТАТИ ВИКОНАННЯ ПРОГРАМИ\nРеалізація Програми забезпечить створення державної племінної\nслужби, залучення у сферу селекції племінних (генетичних) ресурсів\nвисокої цінності, дасть можливість відмовитися від використання\nресурсів низької генетичної якості, створити вітчизняну систему\nселекції, підвищити економічну ефективність та\nконкурентоспроможність галузі.\nВикористання у виробничих умовах поліпшених і створення нових\nгенотипів сільськогосподарських тварин на основі застосування\nвдосконалених технологій сприятиме значному підвищенню ступеня\nреалізації їх генетичного потенціалу, зокрема одержанню в\nсередньому від корови 3500-4000 кілограмів молока на рік при\nзменшенні на 9-16 відсотків витрат кормів і на 35-39 відсотків\nсобівартості молока.\n\nДодаток\nдо Загальнодержавної програми селекції\nу тваринництві на період до 2010 року\nРОЗРАХУНОК\nпотреб у коштах на виконання Загальнодержавної\nпрограми селекції у тваринництві на\nперіод до 2010 року\n(тис. гривень) ----------------------------------------------------------------------\nНапрями витрат | 2005 | 2006 | 2007 | 2008 | 2009 | 2010\n| рік | рік | рік | рік | рік | рік\n----------------------------------------------------------------------\n1. Виробництво, придбання 221000 221340 222020 222700 222700 224400\nта реалізація\nспермопродукції,\n\nу тому числі за рахунок 66300 66402 66606 66810 66810 66732\nкоштів державного\nбюджету\n\n2. Штучне осіменіння 111000 122000 123000 124000 124400 126200\nматочного поголів'я\nхудоби в особистих\nпідсобних господарствах\nнаселення,\n\nу тому числі за рахунок 55500 61100 61500 62000 62200 63100\nкоштів державного\nбюджету\n\n3. Збереження та утримання 32400 32800 33400 33400 33400 33400\nгенофондних стад,\n\nу тому числі за рахунок 16200 16400 16700 16700 16700 16700\nкоштів державного\nбюджету\n\n4. Здешевлення племінної 74000 74400 74600 74760 75000 76400 (генетичної) продукції вітчизняного походження,\nу тому числі за рахунок 37000 37200 37300 37380 37500 38200\nкоштів державного\nбюджету\n\n5. Проведення 350 400 450 470 500 550\nімуногенетичної\nекспертизи походження\nплемінних (генетичних)\nресурсів,\n\nу тому числі за рахунок 350 400 450 470 500 550\nкоштів державного\nбюджету\n\n6. Придбання племінних 9500 9600 9800 10000 10200 10500\nтварин для проведення\nпородовипробування,\nоцінки за власною\nпродуктивністю і якістю\nпотомства на\nконтрольно-\nвипробувальних станціях\nта елеверах,\n\nу тому числі за рахунок 9500 9600 9800 10000 10200 10500\nкоштів державного\nбюджету\n\n7. Випробування молодняку 3300 3500 3700 3850 4000 4200\nплемінних коней на\nіподромах та в\nселекційних центрах,\n\nу тому числі за рахунок 3300 3500 3700 3850 4000 4200\nкоштів державного\nбюджету\n\n8. Придбання племінних 344000 347000 349000 350000 350000 350000 (генетичних) ресурсів особливо високої\nплемінної цінності\nзарубіжної селекції,\n\nу тому числі за рахунок 344000 347000 349000 350000 350000 350000\nкоштів державного\nбюджету\n\n9. Розроблення державних 3300 3600 3900 4200 4500 5000\nпрограм селекції і\nзабезпечення їх\nвиконання; ведення\nдержавних книг\nплемінних тварин та\nДержавного реєстру\nсуб'єктів племінної\nсправи у тваринництві;\nпроведення породовипробування, оцінки плідників за власною продуктивністю і якістю потомства, експертизи племінних (генетичних) ресурсів та атестації суб'єктів\nплемінної справи у\nтваринництві,\n\nу тому числі за рахунок 3300 3600 3900 4200 4500 5000\nкоштів державного\nбюджету\n\n10. Здійснення видатків 700 700 700 700 700 700\nселекційно-\nтехнологічному і\nнавчальному центрам\nМіністерства аграрної\nполітики України для\nутримання виставкового\nпоголів'я\nсільськогосподарських\nтварин (за рахунок\nкоштів державного\nбюджету)\n\n11. Утворення 800 800 800 800 800 800\nконтролер-асистентської\nслужби (за рахунок\nкоштів державного\nбюджету)\n\n12. Утворення 300 300 300 300 300 300\nексперт-бонітерської\nслужби (за рахунок\nкоштів державного\nбюджету)\n\n13. Забезпечення діяльності 5500 5500 5500 5500 5500 5500\nдержавних інспекцій з\nплемінної справи у\nтваринництві (за\nрахунок коштів\nдержавного бюджету)\n\n14. Виплата винагороди за 50 50 50 50 50 50\nвиведення нових порід,\nтипів, ліній, кросів\nсільськогосподарських\nтварин і птиці (за\nрахунок коштів\nдержавного бюджету)\n\n15. Проведення 16300 16300 16300 16300 16300 16300\nідентифікації\nсільськогосподарських\nтварин (за рахунок\nкоштів державного\nбюджету)\n\n16. Придбання комп'ютерної 250 250 250 250 250 250\nтехніки для ведення\nплемінної справи у\nтваринництві\n\n17. Видання спеціальної 500 500 500 500 500 500\nлітератури з племінної\nсправи у тваринництві\n\nУсього, 823250 839040 844270 847780 849100 855050\n\nу тому числі за рахунок 559100 568852 572606 575060 576060 578632\nкоштів державного\nбюджету\n{ Додаток із змінами, внесеними згідно із Законом N 2374-VI\n( 2374-17 ) від 29.06.2010 }\n\nПро Загальнодержавну програму селекції у тваринництві на період до 2010 року\nЗакон України; Програма від 19.02.2004 № 1517-IV\n\nРедакція від 23.07.2010 , підстава — 2374-VI\nПостійна адреса:\nhttps://zakon.rada.gov.ua/go/1517-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}