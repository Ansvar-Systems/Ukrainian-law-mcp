{
  "id": "ua-law-1590-18",
  "type": "statute",
  "title": "Закон України (1590-18)",
  "title_en": "",
  "short_name": "1590-18",
  "status": "in_force",
  "issued_date": "2014-07-04",
  "url": "https://zakon.rada.gov.ua/laws/show/1590-18",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо окремих питань проведення медико-соціальної експертизи\n\n(Відомості Верховної Ради (ВВР), 2014, № 36, ст.1184)\n\nВерховна Рада України постановляє :\n\nI. Внести зміни до таких законів України:\n\n1. У статті 69 Основ законодавства України про охорону здоров’я (Відомості Верховної Ради України, 1993 р., № 4, ст. 19; 2012 р., № 14, ст. 86):\n\n1) назву викласти у такій редакції:\n\n\" Стаття 69. Медико-соціальна експертиза втрати працездатності та стійкого розладу функцій організму\";\n\n2) частини третю та четверту викласти у такій редакції:\n\n\"Під час проведення медичної експертизи з тимчасової втрати працездатності встановлюється факт необхідності надання листка непрацездатності чи іншого документа, що засвідчує тимчасову втрату працездатності у зв’язку з хворобою, травмою, вагітністю та пологами, доглядом за хворим членом сім’ї, хворою дитиною, карантином, встановленим санітарно-епідеміологічною службою, протезуванням, санаторно-курортним лікуванням, визначаються необхідність і строки тимчасового переведення працівника у зв’язку з хворобою на іншу роботу, приймається рішення про направлення на медико-соціальну експертну комісію для визначення наявності та ступеня стійкого розладу функцій організму, причини, часу настання і групи інвалідності.\n\nЕкспертиза стійкого розладу функцій організму здійснюється медико-соціальними експертними комісіями, які встановлюють ступінь та причину інвалідності, складають (коригують) індивідуальну програму реабілітації інваліда, в якій визначають реабілітаційні заходи відповідно до Закону України \"Про реабілітацію інвалідів в Україні\";\n\n3) частину п’яту виключити;\n\n4) доповнити частиною сьомою такого змісту:\n\n\"Індивідуальна програма реабілітації інваліда є обов’язковою для виконання органами виконавчої влади, органами місцевого самоврядування, реабілітаційними установами, підприємствами, установами, організаціями, в яких працює або перебуває інвалід, незалежно від їх відомчої підпорядкованості, типу і форми власності\".\n\n2. Статтю 7 Закону України \"Про реабілітацію інвалідів в Україні\" (Відомості Верховної Ради України, 2006 р., № 2-3, ст. 36; 2012 р., № 31, ст. 381) доповнити частинами тринадцятою та чотирнадцятою такого змісту:\n\n\"Особам, які звертаються для встановлення інвалідності, зумовленою наявністю анатомічних дефектів, інших необоротних порушень функцій органів і систем організму, відповідна група інвалідності встановлюється без зазначення строку повторного огляду. Переогляд з метою підвищення групи інвалідності таким особам відбувається на підставі особистої заяви інваліда або його законного представника у разі настання змін у стані здоров’я і працездатності інваліда або за рішенням суду.\n\nПорядок проведення переогляду з метою підвищення групи інвалідності і вичерпний перелік анатомічних дефектів, інших необоротних порушень функцій органів і систем організму, станів та захворювань, за яких відповідна група інвалідності встановлюється без зазначення строку повторного огляду, затверджуються Кабінетом Міністрів України\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України протягом двох місяців з дня набрання чинності цим Законом забезпечити:\n\nприйняття нормативно-правових актів, передбачених цим Законом, та приведення своїх нормативно-правових актів у відповідність із цим Законом;\n\nперегляд та приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n4 липня 2014 року\n\n№ 1590-VII\n\nПро внесення змін до деяких законів України щодо окремих питань проведення медико-соціальної експертизи\nЗакон України від 04.07.2014 № 1590-VII\n\nПрийняття від 04.07.2014\nПостійна адреса:\nhttps://zakon.rada.gov.ua/go/1590-18\nЗаконодавство України\nстаном на 22.02.2026\n\nчинний"
    }
  ],
  "definitions": []
}