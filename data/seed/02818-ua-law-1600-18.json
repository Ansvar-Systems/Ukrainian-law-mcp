{
  "id": "ua-law-1600-18",
  "type": "statute",
  "title": "Закон України (1600-18)",
  "title_en": "",
  "short_name": "1600-18",
  "status": "in_force",
  "issued_date": "2014-07-22",
  "url": "https://zakon.rada.gov.ua/laws/show/1600-18",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законодавчих актів України щодо обмеження втручання у діяльність суб’єктів господарювання\n\n(Відомості Верховної Ради (ВВР), 2014, № 36, ст.1189)\n\nВерховна Рада України постановляє :\n\nI. Внести зміни до таких законодавчих актів України:\n\n1. У Кодексі України про адміністративні правопорушення (Відомості Верховної Ради УРСР, 1984 р., додаток до № 51, ст. 1122):\n\n1) доповнити статтею 166 -21 такого змісту:\n\n\"Стаття 166 -21 . Порушення порядку здійснення державного нагляду (контролю) у сфері господарської діяльності\n\nПорушення встановленого законом порядку здійснення заходів державного нагляду (контролю) у сфері господарської діяльності, а саме:\n\nпорушення строків здійснення заходів державного нагляду (контролю);\n\nпорушення періодичності здійснення планових заходів державного нагляду (контролю);\n\nпроведення заходів державного нагляду (контролю) за відсутності підстав, установлених законом;\n\nпроведення планових заходів державного нагляду (контролю) без своєчасного письмового повідомлення або з порушенням строків такого повідомлення, якщо необхідність та строк зазначеного повідомлення встановлені законом;\n\nпроведення позапланових заходів державного нагляду (контролю) без погодження відповідного центрального органу виконавчої влади, якщо отримання такого погодження є обов’язковим відповідно до закону;\n\nздійснення заходів державного нагляду (контролю) без застосування акта перевірки, що містить перелік питань для проведення перевірки виконання вимог законодавства у сфері господарської діяльності;\n\nпорушення встановленого Законом України \"Про основні засади державного нагляду (контролю) у сфері господарської діяльності\" порядку відбору зразків продукції;\n\nпроведення перевірки додержання вимог законодавства, нагляд (контроль) за додержанням якого не належить до повноважень органу державного нагляду (контролю), встановлених законом;\n\nвисунення вимог щодо надання документів, інформації, зразків продукції, що не стосуються здійснення заходу державного нагляду (контролю);\n\nненадання або надання з порушенням установленого законом строку акта перевірки, складеного за результатами заходу державного нагляду (контролю), -\n\nтягне за собою накладення штрафу на посадових осіб органу державного нагляду (контролю) від п’ятдесяти до ста неоподатковуваних мінімумів доходів громадян.\n\nТі самі дії, вчинені повторно протягом року після накладення адміністративного стягнення, -\n\nтягнуть за собою накладення штрафу на посадових осіб від ста до ста п’ятдесяти неоподатковуваних мінімумів доходів громадян\";\n\n2) у назві та абзаці першому статті 188 -38 слова \"спеціально уповноваженого органу\" замінити словами \"центрального органу виконавчої влади, що реалізує державну політику\";\n\n3) доповнити статтею 188 -45 такого змісту:\n\n\"Стаття 188 -45 . Невиконання законних вимог посадових осіб центрального органу виконавчої влади, що реалізує державну політику у сфері розвитку підприємництва\n\nЗалишення посадовою особою без розгляду подання посадових осіб центрального органу виконавчої влади, що реалізує державну політику у сфері розвитку підприємництва, щодо усунення порушень закону про державний нагляд (контроль) у сфері господарської діяльності, а також несвоєчасне надання відповіді на таке подання, неподання необхідної інформації про проведені заходи державного нагляду (контролю) у сфері господарської діяльності або подання недостовірної інформації, довідок, документів, матеріалів, відомостей про такі заходи, створення перешкод у здійсненні посадовими особами центрального органу виконавчої влади, що реалізує державну політику у сфері розвитку підприємництва, покладених на них повноважень, -\n\nтягнуть за собою накладення штрафу на посадових осіб від п’ятдесяти до ста неоподатковуваних мінімумів доходів громадян.\n\nТі самі дії, вчинені повторно протягом року після накладення адміністративного стягнення, -\n\nтягнуть за собою накладення штрафу на посадових осіб від ста до ста п’ятдесяти неоподатковуваних мінімумів доходів громадян\";\n\n4) статтю 221 після цифр \"166 -18 \" доповнити цифрами \"166 -21 \", а після цифр \"188 -41 \" - цифрами \"188 -45 \";\n\n5) у пункті 1 частини першої статті 255 :\n\nабзац \"центрального органу виконавчої влади з питань ліцензування, державної регуляторної політики та дозвільної системи у сфері господарської діяльності (частини перша, друга, дев’ята та десята статті 166 -6 , статті 166 -10 -166 -12 , 188 -38 )\" викласти в такій редакції:\n\n\"центрального органу виконавчої влади, що реалізує державну політику у сфері розвитку підприємництва, державної регуляторної політики, державної політики у сфері ліцензування, дозвільної системи (статті 166 -10 , 166 -12 , 166 -21 , 188 -38 ,188 -45 );\n\nдоповнити абзацом такого змісту:\n\n\"центрального органу виконавчої влади, що реалізує державну політику у сфері державної реєстрації юридичних осіб та фізичних осіб - підприємців (частини перша, друга, дев’ята та десята статті 166 -6 , стаття 166 -11 )\".\n\n2. У Законі України \"Про основні засади державного нагляду (контролю) у сфері господарської діяльності\" (Відомості Верховної Ради України, 2007 р., № 29, ст. 389 із наступними змінами):\n\n1) в абзаці другому статті 1 слова \"прийнятного рівня\" замінити словами \"допустимого рівня\";\n\n2) частину другу статті 2 викласти в такій редакції:\n\n\"Дія цього Закону не поширюється на відносини, що виникають під час здійснення заходів: валютного контролю; митного контролю на кордоні; державного експортного контролю; контролю за дотриманням бюджетного законодавства; банківського нагляду; державного контролю за дотриманням законодавства про захист економічної конкуренції; державного нагляду за дотриманням вимог ядерної безпеки; державного нагляду (контролю) в галузі цивільної авіації; при проведенні оперативно-розшукової діяльності, дізнання, прокурорського нагляду, досудового слідства і правосуддя\";\n\n3) у статті 3:\n\nабзац шостий доповнити словами \"неприпустимості проведення перевірок суб’єктів господарювання за анонімними та іншими необґрунтованими заявами, а також невідворотності відповідальності осіб за подання таких заяв\";\n\nабзац сьомий викласти в такій редакції:\n\n\"здійснення державного нагляду (контролю) лише за наявності підстав та в порядку, визначених законом\";\n\nабзац дев’ятий доповнити словами \"та неприпустимості здійснення заходів державного нагляду (контролю) різними органами державного нагляду (контролю) з одного й того самого питання\";\n\n4) у статті 4:\n\nчастину другу викласти в такій редакції:\n\n\"2. У разі якщо суб’єкт господарювання на відповідний плановий період включений до планів здійснення заходів державного нагляду (контролю) одночасно кількох органів державного нагляду (контролю), відповідні планові заходи здійснюються органами державного нагляду (контролю) комплексно - одночасно всіма органами державного нагляду (контролю), до планів здійснення заходів державного нагляду (контролю) яких включено суб’єкта господарювання.\n\nСкладання та затвердження плану комплексних планових заходів державного нагляду (контролю) органами державного нагляду (контролю) здійснюються в порядку, встановленому Кабінетом Міністрів України.\n\nПлан комплексних планових заходів державного нагляду (контролю) затверджується для всіх органів державного нагляду (контролю) центральним органом виконавчої влади, що реалізує державну політику у сфері розвитку підприємництва, не пізніше ніж за 10 днів до початку відповідного планового періоду.\n\nЗдійснення заходів державного нагляду (контролю) різними органами державного нагляду (контролю) з одного й того самого питання заборонено.\n\nЗдійснення органом державного нагляду (контролю) щодо одного суб’єкта господарювання планових заходів державного нагляду (контролю) протягом одного планового періоду заборонено, якщо в цьому плановому періоді такий суб’єкт господарювання включений до плану здійснення заходів державного нагляду (контролю) іншого органу державного нагляду (контролю).\n\nВнесення одного й того самого суб’єкта господарювання до планів державного нагляду (контролю) різних органів державного нагляду (контролю) є підставою для проведення щодо такого суб’єкта господарювання комплексного планового заходу державного нагляду (контролю)\";\n\nу частині третій слова \"встановлений правилами\" замінити словами \"встановлений його правилами\";\n\nчастину п’яту викласти в такій редакції:\n\n\"5. Виробництво (виготовлення) або реалізація продукції, виконання робіт, надання послуг суб’єктами господарювання можуть бути призупинені виключно за рішенням суду.\n\nВідновлення виробництва (виготовлення) або реалізації продукції, виконання робіт, надання послуг суб’єктами господарювання після призупинення можливе з моменту отримання органом державного нагляду (контролю), який ініціював призупинення, повідомлення суб’єкта господарювання про усунення ним усіх встановлених судом порушень\";\n\nчастину десяту доповнити абзацом другим такого змісту:\n\n\"Під час проведення заходів державного нагляду (контролю) не допускається вилучення у суб’єктів господарювання оригіналів їхніх фінансово-господарських, бухгалтерських та інших документів, а також комп’ютерів, їх частин, крім випадків, передбачених кримінальним процесуальним законодавством\";\n\n5) частину першу статті 5 доповнити абзацами другим - четвертим такого змісту:\n\n\"Протягом одного року проведення більш як одного планового заходу державного нагляду (контролю) щодо одного суб’єкта господарювання не допускається.\n\nПлан здійснення заходів державного нагляду (контролю) на наступний плановий період повинен містити конкретні календарні дати початку кожного планового заходу державного нагляду (контролю) та строки їх здійснення.\n\nПлан здійснення заходів державного нагляду (контролю) на відповідний плановий період оприлюднюється на офіційному веб-сайті органу державного нагляду (контролю) не пізніше ніж за 10 днів до початку відповідного планового періоду\";\n\n6) у частині першій статті 6:\n\nперше речення абзацу п’ятого викласти в такій редакції: \"обґрунтоване звернення фізичної особи про порушення суб’єктом господарювання її законних прав\";\n\nдоповнити абзацом дев’ятим такого змісту:\n\n\"Фізичні особи, які подали безпідставне звернення про порушення суб’єктом господарювання вимог законодавства, несуть відповідальність, передбачену законом\";\n\n7) частину другу статті 8 доповнити абзацами восьмим - дванадцятим такого змісту:\n\n\"дотримуватися встановлених законом принципів, вимог та порядку здійснення державного нагляду (контролю) у сфері господарської діяльності;\n\nне перешкоджати праву суб’єктів господарювання на будь-який законний захист, у тому числі третіми особами;\n\nвиконувати законні вимоги посадових осіб центрального органу виконавчої влади, що реалізує державну політику у сфері розвитку підприємництва, щодо усунення порушень законодавства про державний нагляд (контроль) у сфері господарської діяльності;\n\nподавати центральному органу виконавчої влади, що реалізує державну політику у сфері розвитку підприємництва, достовірну інформацію, документи і матеріали про проведені заходи державного нагляду (контролю) у сфері господарської діяльності;\n\nсприяти здійсненню посадовими особами центрального органу виконавчої влади, що реалізує державну політику у сфері розвитку підприємництва, покладених на них повноважень\";\n\n8) текст статті 9 викласти в такій редакції:\n\n\"Шкода, завдана фізичній чи юридичній особі незаконними рішеннями, діями чи бездіяльністю посадової або службової особи органу державного нагляду (контролю), відшкодовується за рахунок коштів відповідних бюджетів, передбачених для фінансування цього органу, незалежно від вини такої посадової або службової особи.\n\nПосадова або службова особа органу державного нагляду (контролю) несе відповідальність у порядку регресу в розмірі виплаченого з відповідного бюджету відшкодування у зв’язку з незаконними рішеннями, діями чи бездіяльністю такої посадової або службової особи\";\n\n9) доповнити статтею 9 -1 такого змісту:\n\n\" Стаття 9 -1 . Повноваження центрального органу виконавчої влади, що реалізує державну політику у сфері розвитку підприємництва\n\nДо повноважень центрального органу виконавчої влади, що реалізує державну політику у сфері розвитку підприємництва, належать:\n\nпідготовка та подання в установленому порядку пропозицій щодо формування державної політики з питань здійснення державного нагляду (контролю) у сфері господарської діяльності;\n\nрозроблення та погодження проектів нормативно-правових актів з питань державного нагляду (контролю) у сфері господарської діяльності;\n\nвивчення досвіду інших держав щодо реалізації державної політики з питань здійснення державного нагляду (контролю) у сфері господарської діяльності та внесення пропозицій щодо поширення такого досвіду в Україні;\n\nздійснення методичного та інформаційного забезпечення діяльності органів державного нагляду (контролю);\n\nпроведення перевірок додержання органами державного нагляду (контролю) вимог цього Закону в частині здійснення державного нагляду (контролю) у сфері господарської діяльності;\n\nучасть в установленому Кабінетом Міністрів України порядку у заходах державного нагляду (контролю), що проводяться іншими центральними органами виконавчої влади, їх територіальними органами, державними колегіальними органами, органами виконавчої влади Автономної Республіки Крим, органами місцевого самоврядування;\n\nодержання від органів державного нагляду (контролю) та суб’єктів господарювання інформації, довідок, документів, матеріалів, відомостей щодо проведення заходів державного нагляду (контролю) у відповідній сфері господарської діяльності;\n\nзабезпечення складання та затвердження планів комплексних планових заходів державного нагляду (контролю) у порядку, встановленому Кабінетом Міністрів України;\n\nскладання протоколів про адміністративні правопорушення у випадках, передбачених законом;\n\nскладання актів перевірок та внесення в установленому Кабінетом Міністрів України порядку подань до органів державного нагляду (контролю) щодо усунення порушень вимог цього Закону, які є обов’язковими до розгляду;\n\nузагальнення практики застосування законодавства з питань державного нагляду (контролю) у сфері господарської діяльності;\n\nрозроблення висновків, пропозицій та рекомендацій щодо удосконалення законодавства з питань організації державного нагляду (контролю)\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України протягом трьох місяців з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити прийняття нормативно-правових актів, необхідних для реалізації цього Закону;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n22 липня 2014 року\n\n№ 1600-VII\n\nПро внесення змін до деяких законодавчих актів України щодо обмеження втручання у діяльність суб'єктів господарювання\nЗакон України від 22.07.2014 № 1600-VII\n\nПрийняття від 22.07.2014\nПостійна адреса:\nhttps://zakon.rada.gov.ua/go/1600-18\nЗаконодавство України\nстаном на 22.02.2026\n\nчинний"
    }
  ],
  "definitions": []
}