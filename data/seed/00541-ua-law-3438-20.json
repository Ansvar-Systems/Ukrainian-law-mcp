{
  "id": "ua-law-3438-20",
  "type": "statute",
  "title": "Закон України (3438-20)",
  "title_en": "",
  "short_name": "3438-20",
  "status": "in_force",
  "issued_date": "2023-11-08",
  "url": "https://zakon.rada.gov.ua/laws/show/3438-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо державної підсумкової атестації та вступної кампанії 2024 року\n\n(Відомості Верховної Ради (ВВР), 2023, № 135, ст.795)\n\nВерховна Рада України постановляє:\n\nI. Внести зміни до таких законів України:\n\n1. У пункті 2 розділу XV \"Прикінцеві та перехідні положення\" Закону України \"Про вищу освіту\" (Відомості Верховної Ради України, 2014 р., № 37-38, ст. 2004 із наступними змінами):\n\n1) підпункти 23 і 24 викласти в такій редакції:\n\n\"23) у 2022, 2023, 2024 роках прийом на навчання для здобуття вищої освіти здійснюється в особливому порядку, визначеному центральним органом виконавчої влади у сфері освіти і науки, без дотримання вимог цього Закону.\n\nЗ 2024 року не проводиться набір вступників для здобуття ступеня вищої освіти молодшого бакалавра;\n\n24) фінансове забезпечення заходів з організації та проведення вступних випробувань для здобуття вищої освіти у 2023, 2024 роках здійснюється за рахунок видатків, передбачених бюджетним законодавством за бюджетною програмою 2201470 \"Здійснення зовнішнього оцінювання та моніторинг якості освіти Українським центром оцінювання якості освіти та його регіональними підрозділами\", та за рахунок інших джерел, не заборонених законодавством\";\n\n2) доповнити підпунктами 25 і 26 такого змісту:\n\n\"25) у 2024 році конкурсний відбір на навчання для здобуття ступеня вищої освіти на основі повної загальної середньої освіти, освітньо-кваліфікаційного рівня молодшого спеціаліста, освітньо-професійного ступеня фахового молодшого бакалавра, ступеня вищої освіти молодшого бакалавра здійснюється за результатами зовнішнього незалежного оцінювання 2021 року та/або вступних випробувань 2022-2024 років, проведених з використанням організаційно-технологічних процесів зовнішнього незалежного оцінювання, та творчого конкурсу (конкурсу фізичних здібностей) у передбачених законодавством випадках;\n\n26) у 2024 році вступні випробування для участі в конкурсному відборі на навчання для здобуття ступеня вищої освіти на основі повної загальної середньої освіти, освітньо-кваліфікаційного рівня молодшого спеціаліста, освітньо-професійного ступеня фахового молодшого бакалавра, ступеня вищої освіти молодшого бакалавра включають тестування з навчальних предметів \"Українська мова\", \"Математика\", \"Історія України\" та навчального предмета на вибір (\"Іноземна мова\", \"Біологія\", \"Географія\", \"Фізика\", \"Хімія\", \"Українська література\"). Прийом на основі освітньо-кваліфікаційного рівня молодшого спеціаліста, освітньо-професійного ступеня фахового молодшого бакалавра, ступеня вищої освіти молодшого бакалавра за вибором вступників може відбуватися з додатковим використанням єдиного фахового вступного випробування з економіки та управління або аграрних наук, що проводиться при вступі на спеціальності відповідних галузей\".\n\n2. Підпункт 21 пункту 2 розділу XIV \"Прикінцеві та перехідні положення\" Закону України \"Про фахову передвищу освіту\" (Відомості Верховної Ради України, 2019 р., № 30, ст. 119; із змінами, внесеними законами України від 24 березня 2022 року № 2157-IX та від 23 лютого 2023 року № 2925-IX) викласти в такій редакції:\n\n\"21) у 2022, 2023, 2024 роках прийом на навчання до закладів фахової передвищої освіти здійснюється в особливому порядку, визначеному центральним органом виконавчої влади у сфері освіти і науки\".\n\n3. Підпункт 14 пункту 3 розділу X \"Прикінцеві та перехідні положення\" Закону України \"Про повну загальну середню освіту\" (Відомості Верховної Ради України, 2020 р., № 31, ст. 226; із змінами, внесеними законами України від 24 березня 2022 року № 2157-IX та від 23 лютого 2023 року № 2925-IX) викласти в такій редакції:\n\n\"14) здобувачі освіти, які завершують кожен рівень повної загальної середньої освіти у 2021/2022, 2022/2023, 2023/2024 навчальних роках, звільняються від проходження державної підсумкової атестації\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України у тримісячний строк з дня набрання чинності цим Законом забезпечити приведення центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n8 листопада 2023 року\n\n№ 3438-IX\n\nПро внесення змін до деяких законів України щодо державної підсумкової атестації та вступної кампанії 2024 року\nЗакон України від 08.11.2023 № 3438-IX\n\nПрийняття від 08.11.2023\nПостійна адреса:\nhttps://zakon.rada.gov.ua/go/3438-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}