{
  "id": "ua-law-2861-17",
  "type": "statute",
  "title": "Закон України (2861-17)",
  "title_en": "",
  "short_name": "2861-17",
  "status": "in_force",
  "issued_date": "2010-12-23",
  "url": "https://zakon.rada.gov.ua/laws/show/2861-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. У цьому Законі наведені нижче терміни вживаються у такому\nзначенні:\n1) ВІЛ - вірус імунодефіциту людини, що зумовлює захворювання\nна ВІЛ-інфекцію;\n2) ВІЛ-інфікована особа - особа, в організмі якої виявлено\nВІЛ, але яка перебуває у стані безсимптомного носійства ВІЛ;\n3) ВІЛ-статус особи - стан організму особи стосовно\nвідсутності чи наявності в ньому ВІЛ: негативний ВІЛ-статус особи\nхарактеризується відсутністю в її організмі ВІЛ, позитивний\nВІЛ-статус особи характеризується наявністю в її організмі ВІЛ;\n4) групи підвищеного ризику щодо інфікування ВІЛ - групи\nнаселення, яким з урахуванням особливостей їх поведінки та\nповедінки їхнього оточення загрожує підвищений ризик контакту з\nджерелом ВІЛ. Визначення та перегляд переліку таких груп\nздійснюється спеціально уповноваженим центральним органом\nвиконавчої влади у галузі охорони здоров'я з урахуванням критеріїв\nта рекомендацій Всесвітньої організації охорони здоров'я;\n5) люди, які живуть з ВІЛ, - ВІЛ-інфіковані особи та особи,\nякі страждають на хворобу, зумовлену ВІЛ;\n6) особа, яка страждає на хворобу, зумовлену ВІЛ, - особа, в\nякої за результатами медичного та лабораторного обстеження\nвиявлено СНІД чи інші встановлені Міжнародною класифікацією хвороб\nклінічні прояви хвороби, зумовленої ВІЛ;\n7) партнер - статевий партнер ВІЛ-інфікованої особи або її\nпартнер із вживання наркотичних засобів та психотропних речовин\nін'єкційним способом;\n8) постконтактна профілактика - короткостроковий курс\nантиретровірусного лікування, метою якого є зниження вірогідності\nінфікування ВІЛ особи, яка зазнала підвищеного ризику такого\nінфікування;\n9) синдром набутого імунодефіциту (СНІД) - стадія розвитку\nхвороби, зумовленої ВІЛ (ВІЛ-інфекція), що характеризується\nклінічними проявами, спричиненими глибоким ураженням імунної\nсистеми людини під впливом ВІЛ;\n10) хвороби, зумовлені ВІЛ (ВІЛ-інфекція), - комплекс\nвизначених Міжнародною класифікацією хвороб уражень організму\nлюдини, зумовлених пов'язаними з впливом ВІЛ ушкодженнями імунної\nсистеми, який на початковому етапі свого розвитку має характер\nстану безсимптомного носійства ВІЛ, а за умови відсутності\nвідповідного лікування та впливу інших несприятливих для організму\nВІЛ-інфікованої особи обставин набуває клінічних проявів у вигляді\nрізноманітних інфекційних, паразитарних захворювань, злоякісних\nпухлин, інших хвороб чи зумовленого ВІЛ синдрому набутого\nімунодефіциту.\nСтаття 2. Принципи державної політики у сфері протидії\nпоширенню хвороб, зумовлених ВІЛ\n1. Державна політика у сфері протидії поширенню хвороб,\nзумовлених ВІЛ, реалізується шляхом організації виконання цього\nЗакону, інших нормативно-правових актів України, а також шляхом\nрозроблення, фінансового та матеріального забезпечення реалізації\nзагальнодержавних та інших програм, що передбачають здійснення\nзаходів з профілактики поширення ВІЛ-інфекції,\nінформаційно-роз'яснювальної роботи щодо принципів здорового та\nморального способу життя, духовних цінностей і відповідальної\nповедінки у сфері сексуальних стосунків, розроблення навчальних,\nпросвітницьких та виховних програм з цих питань для середніх,\nпрофесійно-технічних і вищих навчальних закладів, здійснення\nспеціальної підготовки медичного персоналу, проведення\nфундаментальних і прикладних наукових досліджень, розвиток\nміжнародного співробітництва у цій сфері.\nСтаття 3. Законодавство України у сфері протидії поширенню\nхвороб, зумовлених ВІЛ\n1. Законодавство України у сфері протидії поширенню хвороб,\nзумовлених ВІЛ, базується на Конституції України ( 254к/96-ВР ) і\nскладається з Основ законодавства України про охорону здоров'я\n( 2801-12 ), законів України \"Про забезпечення санітарного та\nепідемічного благополуччя населення\" ( 4004-12 ), \"Про боротьбу із\nзахворюванням на туберкульоз\" ( 2586-14 ), цього Закону, інших\nнормативно-правових актів.\nСтаття 4. Державні гарантії у сфері протидії поширенню\nхвороб, зумовлених ВІЛ\n1. Держава гарантує забезпечення:\n1) пріоритетності в профілактиці поширення ВІЛ-інфекції\nінформаційно-роз'яснювальної роботи з населенням щодо принципів\nздорового та морального способу життя, духовних цінностей і\nвідповідальної поведінки у сфері сексуальних стосунків;\n2) пропаганди здорового способу життя;\n3) постійного моніторингу епідемічної ситуації та контролю за\nздійсненням заходів із запобігання захворюванню на ВІЛ-інфекцію;\n4) доступності та належної якості тестування з метою\nвиявлення ВІЛ-інфекції, у тому числі анонімного, з наданням\nпопередньої та подальшої консультативної допомоги, а також\nзабезпечення безпеки тестування для обстежуваної особи та\nперсоналу, який його проводить;\n5) регулярного інформування населення, у тому числі через\nзасоби масової інформації, про причини зараження, шляхи передачі\nВІЛ-інфекції, важливість здорового та морального способу життя для\nзапобігання зараженню ВІЛ-інфекцією, заходи та засоби профілактики\nзахворювання на ВІЛ-інфекцію, а також про можливості діагностики\nта лікування;\n6) включення питань щодо профілактики ВІЛ-інфекції, здорового\nта морального способу життя, духовних цінностей, відповідальної\nповедінки у сфері сексуальних стосунків, традиційних сімейних\nцінностей, лікування, догляду та підтримки людей, які живуть з\nВІЛ, та їх близьких, а також щодо неприпустимості дискримінації\nтаких людей та необхідності формування толерантного ставлення до\nних до відповідних навчальних програм для середніх,\nпрофесійно-технічних та вищих навчальних закладів;\n7) доступу населення до засобів профілактики, що дають змогу\nзапобігти зараженню і поширенню ВІЛ-інфекції статевим шляхом;\n8) запобігання поширенню ВІЛ-інфекції серед осіб, які\nвживають наркотичні засоби та психотропні речовини ін'єкційним\nспособом, за допомогою програм реабілітації таких осіб та програм\nзменшення шкоди, що, серед іншого, передбачають використання\nзамісної підтримувальної терапії для осіб, які страждають на\nнаркотичну залежність, та створення умов для заміни використаних\nін'єкційних голок і шприців на стерильні з подальшою їх\nутилізацією;\n9) інформаційно-роз'яснювальної та реабілітаційної роботи, у\nтому числі із залученням представників громадських, благодійних та\nрелігійних організацій, серед осіб, які вживають наркотичні засоби\nта психотропні речовини ін'єкційним способом, з метою протидії\nпоширенню ВІЛ-інфекції;\n10) вільного доступу до послуг з проведення постконтактної\nпрофілактики осіб, які мали підвищений ризик контакту з ВІЛ під\nчас виконання професійних обов'язків, у разі сексуального\nнасильства та в інших випадках, з наданням відповідних\nконсультативних послуг у порядку, що затверджується спеціально\nуповноваженим центральним органом виконавчої влади у галузі\nохорони здоров'я;\n11) вільного доступу до послуг з профілактики передачі\nВІЛ-інфекції від ВІЛ-інфікованих вагітних жінок їхнім\nновонародженим дітям;\n12) проведення обов'язкового тестування з метою виявлення ВІЛ\nв отримуваних від донорів крові (її компонентах), органах,\nтканинах та інших біологічних матеріалах людини для забезпечення\nзапобігання передачі ВІЛ-інфекції під час використання зазначених\nматеріалів у медичній практиці та в наукових дослідженнях;\n13) реалізації послідовної політики, спрямованої на\nформування толерантного ставлення до людей, які належать до груп\nпідвищеного ризику щодо інфікування ВІЛ, та людей, які живуть з\nВІЛ;\n14) провадження інформаційної діяльності, спрямованої на\nформування у населення стереотипу здорового та морального способу\nжиття, відповідальної поведінки у сфері сексуальних стосунків, на\nусвідомлення високого ризику зараження ВІЛ через сексуальні\nстосунки і в разі вживання наркотичних засобів та психотропних\nречовин ін'єкційним способом, на формування толерантного ставлення\nта неприпустимість дискримінації людей, які належать до груп\nпідвищеного ризику щодо інфікування ВІЛ, та людей, які живуть з\nВІЛ;\n15) соціального захисту людей, які живуть з ВІЛ, членів їхніх\nсімей, медичних, соціальних та інших працівників, зайнятих у сфері\nзапобігання захворюванню на ВІЛ-інфекцію, а також надання людям,\nякі живуть з ВІЛ, необхідної медичної допомоги та соціальних\nпослуг;\n16) контролю за забезпеченням безпеки\nлікувально-діагностичного процесу для пацієнтів та медичного\nперсоналу в закладах охорони здоров'я незалежно від форми\nвласності;\n17) державного санітарно-епідеміологічного нагляду за\nбезпекою лікувально-діагностичного процесу в закладах охорони\nздоров'я усіх форм власності, а також за проведенням заходів щодо\nзапобігання захворюванню на ВІЛ-інфекцію під час здійснення\nприватної медичної практики, надання громадянам косметологічних,\nперукарських та інших послуг, пов'язаних з можливістю порушення чи\nпорушенням цілісності шкіри та/або слизової оболонки організму;\n18) участі організацій різних форм власності, у тому числі\nгромадських, благодійних, релігійних організацій та профспілок, в\nінформаційній роботі щодо протидії поширенню ВІЛ-інфекції, у\nнаданні благодійної допомоги, медичних і соціальних послуг,\nспрямованих на забезпечення лікування та профілактики\nВІЛ-інфекції, догляду, підтримки та соціального захисту людей, які\nживуть з ВІЛ, на основі забезпечення доступу зазначених\nорганізацій у порядку, встановленому законодавством, до участі у\nвиконанні державного замовлення на надання медичних і соціальних\nпослуг представникам групи підвищеного ризику щодо інфікування ВІЛ\nта людям, які живуть з ВІЛ, на конкурсних засадах.\nСтаття 5. Повноваження органів виконавчої влади, органів\nмісцевого самоврядування, підприємств, установ\nта організацій щодо здійснення заходів\nіз запобігання захворюванню на ВІЛ-інфекцію\n1. Повноваження щодо здійснення міжвідомчої координації\nзаходів із запобігання захворюванню на ВІЛ-інфекцію покладаються\nна спеціально уповноважений центральний орган виконавчої влади у\nгалузі охорони здоров'я.\n2. Заходи із запобігання захворюванню на ВІЛ-інфекцію\nрозробляють і здійснюють у межах своєї компетенції відповідні\nцентральні, місцеві органи виконавчої влади, органи місцевого\nсамоврядування, а також підприємства, установи та організації усіх\nформ власності.\nСтаття 6. Право особи на тестування з метою виявлення ВІЛ,\nумови та порядок його проведення\n1. Громадяни України, іноземці та особи без громадянства, які\nпостійно проживають в Україні, особи, які звернулися за наданням\nстатусу біженця та яким надано статус біженця в Україні, інші\nіноземці та особи без громадянства, які на законних підставах\nтимчасово перебувають на території України, мають право на\nпроведення тестування з метою виявлення ВІЛ (далі - тестування) з\nодержанням кваліфікованої консультації до і після проведення\nтестування, що здійснюється відповідно до протоколу проведення\nтакого тестування, затвердженого спеціально уповноваженим\nцентральним органом виконавчої влади у галузі охорони здоров'я.\n2. Тестування осіб віком від 14 років і старше проводиться\nдобровільно, за наявності усвідомленої інформованої згоди особи,\nотриманої після надання їй попередньої консультації щодо\nособливостей тестування, його результатів і можливих наслідків, з\nдотриманням умов щодо конфіденційності персональних даних, у тому\nчислі даних про стан здоров'я особи.\n3. Тестування дітей віком до 14 років та осіб, визнаних у\nвстановленому законом порядку недієздатними, проводиться на\nпрохання їх батьків або законних представників та за наявності\nусвідомленої інформованої згоди. Батьки та законні представники\nзазначених осіб мають право бути присутніми під час проведення\nтакого тестування, ознайомлені з його результатами та зобов'язані\nзабезпечити збереження умов конфіденційності даних про ВІЛ-статус\nосіб, інтереси яких вони представляють.\nТестування дітей віком до 14 років, які позбавлені\nбатьківського піклування та перебувають під опікою у дитячих чи\nнавчальних закладах з повним державним утриманням, проводиться в\nразі усвідомлення ними наслідків і переваг такого огляду на\nпрохання їх законних представників та за умови наявності\nусвідомленої інформованої згоди таких осіб лише з метою\nпризначення дітям лікування, догляду та підтримки у зв'язку з\nВІЛ-інфекцією. Законні представники таких малолітніх осіб мають\nправо бути ознайомлені з результатами зазначеного тестування та\nзобов'язані забезпечити збереження конфіденційності даних про\nВІЛ-статус осіб, інтереси яких вони представляють.\n4. Безоплатне тестування з метою виявлення ВІЛ, відповідне\nдотестове і післятестове консультування, підготовка і видача\nвисновку про результати такого тестування може здійснюватися\nмедичними закладами незалежно від форми власності та\nпідпорядкування, службами соціальної підтримки та іншими\nорганізаціями, що працюють у сфері протидії поширенню хвороб,\nзумовлених ВІЛ, мають відповідну ліцензію на здійснення такого\nвиду діяльності та акредитовану в установленому законодавством\nпорядку медичну лабораторію (далі - заклад, що проводив\nтестування).\nДля тестування використовуються тест-системи, що пройшли\nвипробування в акредитованих в установленому законодавством\nпорядку лабораторіях і мають документальне підтвердження щодо їх\nякості.\n5. Особа, яка пройшла тестування з метою виявлення ВІЛ, має\nправо на повторне проведення безоплатного тестування у порядку,\nвстановленому цим Законом та виданими відповідно до нього\nнормативними актами.\n6. Послідовність дій щодо встановлення діагнозу ВІЛ-інфекції\nзатверджується спеціально уповноваженим центральним органом\nвиконавчої влади у галузі охорони здоров'я.\n7. За бажанням особи, яка звернулася для проведення\nтестування з метою виявлення ВІЛ, таке тестування може бути\nпроведено анонімно.\nСтаття 7. Повідомлення про результати тестування з метою\nвиявлення ВІЛ та післятестове консультування\nВІЛ-інфікованих осіб\n1. Особі, в організмі якої за даними тестування виявлено ВІЛ,\nповідомляється про це працівником, уповноваженим на це закладом,\nщо проводив тестування, з урахуванням вимог цього Закону щодо\nконфіденційності зазначеної інформації, згідно з порядком,\nустановленим спеціально уповноваженим центральним органом\nвиконавчої влади у галузі охорони здоров'я.\n2. Обов'язковою складовою тестування на ВІЛ є кваліфіковане\nпіслятестове консультування, під час якого особа, в якої виявлено\nВІЛ, має бути поінформована про профілактичні заходи, необхідні\nдля підтримання здоров'я ВІЛ-інфікованої особи, запобігання\nподальшому поширенню ВІЛ, про гарантії дотримання прав і свобод\nлюдей, які живуть з ВІЛ, а також про кримінальну відповідальність\nза свідоме поставлення іншої особи в небезпеку зараження та/або\nзараження ВІЛ.\nПід час проведення післятестового консультування працівник\nзакладу, що проводив тестування, має право запропонувати особі, у\nякої виявлено ВІЛ, за її згодою повідомити її партнера (партнерів)\nпро ризик інфікування ВІЛ та надати рекомендації щодо необхідності\nтестування на ВІЛ і застосування профілактичних заходів.\n3. У разі виявлення ВІЛ у дітей віком до 14 років та осіб,\nвизнаних у встановленому законом порядку недієздатними,\nуповноважений медичний працівник повідомляє про це батьків або\nінших законних представників зазначених осіб. У такому разі\nбатькам або іншим законним представникам таких ВІЛ-інфікованих\nосіб має бути надано відповідне консультування, спрямоване на\nзабезпечення прийняття ними належних інформованих рішень щодо\nлікування, догляду та підтримки своїх підопічних та належне\nзабезпечення їхніх законних прав та інтересів.\n4. Особа, у якої за результатами тестування виявлено ВІЛ,\nбатьки або уповноважені представники дітей до 14 років, у яких за\nрезультатами тестування виявлено ВІЛ, зобов'язані надати\nуповноваженому працівнику закладу, що проводив тестування,\nписьмове підтвердження у довільній формі за власним підписом щодо\nотримання інформації про профілактичні заходи, необхідні для\nпідтримання здоров'я ВІЛ-інфікованої особи, запобігання подальшому\nпоширенню ВІЛ, про гарантії дотримання прав і свобод людей, які\nживуть з ВІЛ, а також про кримінальну відповідальність за свідоме\nпоставлення іншої особи в небезпеку зараження та/або зараження\nВІЛ.\nСтаття 8. Лабораторне дослідження донорської крові\nта її компонентів\n1. Обов'язковому лабораторному дослідженню на наявність\nВІЛ-інфекції підлягає кров (її компоненти), отримана від донорів\nкрові (її компонентів), органи, тканини та інші біологічні\nматеріали людини, призначені для застосування в медичній практиці.\n2. Переливання отриманої від донорів крові (її компонентів) і\nвикористання в медичній практиці отриманих від донорів органів,\nтканин та інших біологічних матеріалів людини дозволяються лише\nпісля обов'язкового лабораторного дослідження на ВІЛ-інфекцію та\nпідтвердження відсутності збудника ВІЛ-інфекції у призначених для\nзазначеного використання біологічних матеріалах.\n3. У разі виникнення реальної загрози життю особи, єдиним\nзасобом врятування якої є термінове переливання крові, та\nвідсутності належним чином перевіреної донорської крові за\nусвідомленою інформованою згодою хворого або його законного\nпредставника допускається переливання крові, перевіреної на\nВІЛ-інфекцію з використанням тестів для експрес-діагностики, що\nпройшли випробування в акредитованих в установленому\nзаконодавством порядку лабораторіях і мають документальне\nпідтвердження щодо їх якості.\nФакт переливання крові, перевіреної на ВІЛ-інфекцію з\nвикористанням тестів для експрес-діагностики, та інформована згода\nхворого або його законного представника на проведення такого\nмедичного втручання обов'язково письмово посвідчуються в медичній\nдокументації хворого, а зразок такої крові терміново надсилається\nдля проведення відповідного лабораторного дослідження.\nЯкщо усвідомлену інформовану згоду хворого або згоду його\nзаконного представника отримати неможливо, рішення про переливання\nкрові приймається консиліумом лікарів, а в разі неможливості\nскликання консиліуму - лікарем, який надає медичну допомогу.\nСтаття 9. Реєстрація та облік людей, які живуть з ВІЛ,\nздійснення медичного нагляду за ними\n1. Реєстрація, ведення обліку людей, які живуть з ВІЛ,\nздійснення медичного нагляду за зазначеними особами забезпечуються\nвідповідними закладами охорони здоров'я державної та комунальної\nформи власності, визначеними спеціально уповноваженим центральним\nорганом виконавчої влади у галузі охорони здоров'я.\n2. Реєстрація, ведення обліку людей, які живуть з ВІЛ,\nздійснення медичного нагляду за такими особами та\nепідеміологічного нагляду за ВІЛ-інфекцією здійснюються з\nдотриманням умов щодо конфіденційності персональних даних, зокрема\nпро стан здоров'я, поваги до особистих прав і свобод людини,\nвизначених законодавством та міжнародними договорами України,\nзгода на обов'язковість яких надана Верховною Радою України.\n3. Порядок ведення обліку людей, які живуть з ВІЛ, та\nздійснення медичного нагляду за такими особами визначається\nспеціально уповноваженим центральним органом виконавчої влади у\nгалузі охорони здоров'я."
    },
    {
      "provision_ref": "art10",
      "section": "10",
      "title": "Стаття 10. Медична допомога людям, які живуть з ВІЛ",
      "content": "1. Надання медичної допомоги людям, які живуть з ВІЛ,\nздійснюється в порядку, визначеному законом, іншими\nнормативно-правовими актами і міжнародними договорами України,\nзгода на обов'язковість яких надана Верховною Радою України.\n2. Люди, які живуть з ВІЛ, мають право на участь у допоміжних\nрепродуктивних технологіях за умови запобігання передачі\nВІЛ-інфекції від батьків майбутній дитині.\nСтаття 11. Додаткові заходи, яких може вживати лікар,\nдля запобігання поширенню ВІЛ\n1. Якщо післятестове консультування не привело до змін у\nповедінці людини, яка живе з ВІЛ, необхідних для максимального\nзменшення ризику передачі ВІЛ партнеру (партнерам), то лікар, який\nнадає медичні послуги такій особі у зв'язку із хворобою,\nзумовленою ВІЛ, повинен повторно роз'яснити їй заходи, яких вона\nмусить вживати для запобігання подальшому поширенню ВІЛ, а також\nзапропонувати за її згодою повідомити її партнера (партнерів) про\nте, що він (вона, вони) піддавався ризику інфікування ВІЛ, та\nнадати рекомендації щодо необхідності тестування на ВІЛ і\nзастосування профілактичних заходів для недопущення інфікування\nВІЛ.\n2. Якщо проведене лікарем повторне роз'яснення необхідності\nвжиття зазначених у частині першій цієї статті профілактичних\nзаходів не привело до змін у поведінці людини, яка живе з ВІЛ,\nнеобхідних для максимального зменшення ризику передачі ВІЛ іншим\nособам, а також якщо людина, яка живе з ВІЛ, відмовилася надати\nзгоду на попередження лікарем її партнера (партнерів) про те, що\nвін (вона, вони) піддавався ризику інфікування ВІЛ, лікар має\nправо без згоди цієї особи повідомити зазначеного партнера\n(партнерів) про те, що він (вона, вони) піддавався ризику\nінфікування ВІЛ, та надати рекомендації щодо необхідності\nтестування на ВІЛ і застосування профілактичних заходів для\nнедопущення інфікування ВІЛ.\nПри наданні такого повідомлення забороняється розкривати дані\nлюдини, яка живе з ВІЛ, внаслідок контакту з якою партнер\n(партнери) міг інфікуватися, а також повідомляти будь-які\nобставини, які можуть розкрити дані цієї особи.\n3. Дані щодо поведінки людини, яка живе з ВІЛ, а також про\nнаявність чи відсутність змін у її поведінці можуть бути\nдобровільно надані нею у відповідь на запитання лікаря або\nотримані з джерел та у спосіб, що не заборонені законом."
    },
    {
      "provision_ref": "art12",
      "section": "12",
      "title": "Стаття 12. Обов'язки людей, які живуть з ВІЛ",
      "content": "1. Люди, які живуть з ВІЛ, зобов'язані:\n1) вживати заходів для запобігання поширенню ВІЛ-інфекції,\nзапропонованих органами охорони здоров'я;\n2) повідомляти осіб, які були їхніми партнерами до виявлення\nфакту інфікування, про можливість їх зараження;\n3) відмовитися від донорства крові, її компонентів, інших\nбіологічних рідин, клітин, органів і тканин для їх використання у\nмедичній практиці.\n2. У разі невиконання обов'язків, визначених у частині першій\nцієї статті, люди, які живуть з ВІЛ, з числа іноземців, а також\nосіб без громадянства, які своєю поведінкою створюють загрозу\nздоров'ю, захисту прав і законних інтересів громадян України,\nможуть бути видворені за межі України в порядку, встановленому\nзаконом.\nСтаття 13. Право людей, які живуть з ВІЛ, на інформацію.\nЗахист інформації про позитивний ВІЛ-статус\nлюдини від розголошення та розкриття\nтретім особам\n1. Усі люди, які живуть з ВІЛ, мають право на безперешкодне\nознайомлення з інформацією про стан свого здоров'я, що\nзберігається в закладах охорони здоров'я.\n2. Усі люди, які живуть з ВІЛ, мають право бути\nпоінформованими про послуги із забезпечення необхідної їм\nпсихологічної, соціальної та правової підтримки і за бажанням\nодержати таку підтримку у спосіб, що не зумовить розкриття їх\nВІЛ-статусу.\n3. Відомості про результати тестування особи з метою\nвиявлення ВІЛ, про наявність або відсутність в особи ВІЛ-інфекції\nє конфіденційними та становлять лікарську таємницю. Медичні\nпрацівники зобов'язані вживати необхідних заходів для забезпечення\nналежного зберігання конфіденційної інформації про людей, які\nживуть з ВІЛ, та захисту такої інформації від розголошення та\nрозкриття третім особам.\n4. Передача медичним працівником відомостей, зазначених у\nчастині третій цієї статті, дозволяється лише:\nособі, стосовно якої було проведено тестування, а у випадках\nта за умов, установлених частиною третьою статті 6 цього Закону, -\nбатькам чи іншим законним представникам такої особи;\nіншим медичним працівникам та закладам охорони здоров'я -\nвинятково у зв'язку з лікуванням цієї особи;\nіншим третім особам - лише за рішенням суду в установлених\nзаконом випадках.\nПередача відомостей, зазначених у частині третій цієї статті,\nіншим медичним працівникам та закладам охорони здоров'я\nдопускається виключно за наявності усвідомленої інформованої згоди\nлюдини, яка живе з ВІЛ, на передачу таких відомостей, наданої в\nписьмовому вигляді, і лише для цілей, пов'язаних з лікуванням\nхвороб, зумовлених ВІЛ, та у разі, якщо поінформованість лікаря\nщодо ВІЛ-статусу пацієнта має істотне значення для його лікування.\n5. Розкриття медичним працівником відомостей про позитивний\nВІЛ-статус особи партнеру (партнерам) дозволяється, якщо:\n1) людина, яка живе з ВІЛ, звернеться до медичного працівника\nз відповідним письмово підтвердженим проханням;\n2) людина, яка живе з ВІЛ, померла, втратила свідомість або\nіснує ймовірність того, що вона не опритомніє та не відновить свою\nздатність надавати усвідомлену інформовану згоду.\nСтаття 14. Рівність перед законом та заборона дискримінації\nлюдей, які живуть з ВІЛ, та осіб, які належать\nдо груп підвищеного ризику щодо інфікування ВІЛ\n1. Люди, які живуть з ВІЛ, та особи, які належать до груп\nпідвищеного ризику щодо інфікування ВІЛ, - громадяни України,\nіноземці та особи без громадянства, які постійно проживають в\nУкраїні, особи, які звернулися за наданням статусу біженця та яким\nнадано статус біженця в Україні, шукачі притулку, іноземці та\nособи без громадянства, які на законних підставах тимчасово\nперебувають на території України, користуються всіма правами та\nсвободами, передбаченими Конституцією ( 254к/96-ВР ) та законами\nУкраїни, іншими нормативно-правовими актами України.\n2. Держава гарантує надання всім людям, які живуть з ВІЛ, та\nособам, які належать до груп підвищеного ризику інфікування ВІЛ,\nрівних з іншими громадянами можливостей для реалізації їхніх прав,\nзокрема в частині можливості адміністративного та судового захисту\nсвоїх прав.\n3. Дискримінація особи на підставі наявності в неї\nВІЛ-інфекції, а також належності людини до груп підвищеного ризику\nінфікування ВІЛ забороняється. Дискримінацією вважається дія або\nбездіяльність, що у прямий чи непрямий спосіб створює обмеження,\nпозбавляє належних прав особу або принижує її людську гідність на\nпідставі однієї чи кількох ознак, пов'язаних з фактичною чи\nможливою наявністю в неї ВІЛ, або дає підстави віднести особу до\nгруп підвищеного ризику інфікування ВІЛ."
    },
    {
      "provision_ref": "art15",
      "section": "15",
      "title": "Стаття 15. Інші права людей, які живуть з ВІЛ",
      "content": "1. Крім загальних прав і свобод людини і громадянина, люди,\nякі живуть з ВІЛ, мають також право на:\n1) відшкодування шкоди, пов'язаної з обмеженням їхніх прав\nунаслідок розголошення чи розкриття інформації про їх позитивний\nВІЛ-статус;\n2) безоплатне забезпечення антиретровірусними препаратами та\nлікарськими засобами для лікування опортуністичних інфекцій у\nпорядку, встановленому центральним органом виконавчої влади у\nгалузі охорони здоров'я.\n2. Люди, які живуть з ВІЛ, беруть участь у пов'язаних з\nВІЛ-інфекцією наукових дослідженнях, випробуваннях відповідних\nмедичних засобів і методів, навчальному процесі, фотографуванні,\nвідео- та кінозйомці тільки за їх письмовою згодою.\nСтаття 16. Захист права на працю та інших соціальних прав\nлюдей, які живуть з ВІЛ, їхніх рідних і близьких\n1. Звільнення з роботи, відмова у прийнятті на роботу,\nвідмова у прийомі до освітніх, медичних закладів, до закладів\nсоціальної опіки і піклування та соціальних служб, а також відмова\nу наданні медичної допомоги та соціальних послуг, обмеження інших\nправ людей, які живуть з ВІЛ, на підставі їх ВІЛ-позитивного\nстатусу, а також обмеження прав їхніх рідних і близьких на цій\nпідставі забороняється.\n2. Неправомірні дії посадових осіб, які порушують права\nлюдей, які живуть з ВІЛ, їхніх рідних і близьких, можуть бути\nоскаржені до суду.\nСтаття 17. Відшкодування шкоди, завданої здоров'ю особи\nв разі зараження ВІЛ-інфекцією\n1. Особи, зараження яких ВІЛ-інфекцією сталося внаслідок\nпереливання крові (її компонентів), біологічних рідин, пересадки\nклітин, тканин та органів людини, виконання медичних маніпуляцій\nабо виконання службових обов'язків, мають право на відшкодування в\nсудовому порядку завданої їх здоров'ю шкоди.\nСтаття 18. Права батьків ВІЛ-інфікованих дітей і дітей,\nякі страждають на хворобу, зумовлену ВІЛ\n1. Батьки ВІЛ-інфікованих дітей і дітей, які страждають на\nхворобу, зумовлену ВІЛ, та особи, які їх замінюють, мають право\nна:\n1) спільне перебування у стаціонарному відділенні лікарні з\nдітьми віком до 14 років із звільненням на цей час від роботи та\nвиплатою допомоги по тимчасовій непрацездатності у зв'язку з\nдоглядом за хворою дитиною;\n2) одержання додаткової щорічної відпустки тривалістю 10 днів\nу літній чи інший зручний для них час до досягнення дітьми\n18-річного віку.\nСтаття 19. Державна допомога ВІЛ-інфікованим дітям і дітям,\nякі страждають на хворобу, зумовлену ВІЛ\n1. ВІЛ-інфікованим дітям і дітям, які страждають на хворобу,\nзумовлену ВІЛ, призначається щомісячна державна допомога у\nрозмірі, встановленому Кабінетом Міністрів України.\nСтаття 20. Захист від зараження ВІЛ-інфекцією при виконанні\nпрофесійних обов'язків\n1. Власники або уповноважені ними органи управління\nорганізацій, персонал яких проводить діагностичні дослідження на\nВІЛ-інфекцію, надає медичну допомогу та соціальні послуги людям,\nякі живуть з ВІЛ, або контактує з кров'ю чи біологічними\nматеріалами людини, забрудненими ними інструментарієм, обладнанням\nчи предметами, зобов'язані забезпечити працівників необхідними\nзасобами індивідуального захисту згідно з переліком та\nнормативами, встановленими спеціально уповноваженим центральним\nорганом виконавчої влади у галузі охорони здоров'я, а також\nорганізувати проведення відповідного інструктажу таких працівників\nщодо використання відповідних засобів індивідуального захисту.\n2. Під час виконання робіт, зазначених у частині першій цієї\nстатті, працівники, виконання професійних обов'язків яких\nпов'язане з підвищеним ризиком, зобов'язані користуватися\nвідповідними засобами індивідуального захисту.\n3. Типова інструкція щодо порядку використання працівниками,\nзазначеними у частині першій цієї статті, засобів індивідуального\nзахисту затверджується спеціально уповноваженим центральним\nорганом виконавчої влади у галузі охорони здоров'я.\n4. Власники або уповноважені ними органи управління\nорганізацій, персонал яких виконує роботи, зазначені у частині\nпершій цієї статті, зобов'язані забезпечити створення умов для\nпроведення екстреної постконтактної профілактики працівникам, які\nпід час виконання зазначених робіт отримали пошкодження шкірного\nпокриву чи слизової оболонки унаслідок фізичного контакту із\nзабрудненими кров'ю чи біологічними матеріалами людини\nінструментами, обладнанням чи іншими предметами або зазнали\nбезпосереднього відкритого фізичного контакту з кров'ю чи\nбіологічними матеріалами людини, та умови для проходження такими\nпрацівниками за їх бажанням тестування.\n5. Порядок проведення екстреної постконтактної профілактики у\nвипадках, зазначених у частині четвертій цієї статті,\nзатверджується спеціально уповноваженим центральним органом\nвиконавчої влади у галузі охорони здоров'я.\nСтаття 21. Особливості оплати праці, надання відпусток\nта пенсійного забезпечення окремих категорій\nпрацівників, які мають підвищений ризик\nінфікування ВІЛ\n1. Працівникам, зайнятим у сфері надання медичної\nдопомоги людям, які живуть з ВІЛ, лабораторною діагностикою\nВІЛ-інфекції, проведенням наукових досліджень з використанням\nінфікованого матеріалу, виробництвом біологічних препаратів для\nдіагностики, лікування та профілактики ВІЛ-інфекції,\nвстановлюється доплата до заробітної плати, надається право на\nпенсію за віком на пільгових умовах та щорічну додаткову відпустку\nв порядку, встановленому законодавством.\nСтаття 22. Порядок підтвердження зв'язку зараження\nВІЛ-інфекцією з виконанням працівником\nсвоїх професійних обов'язків\n1. ВІЛ-інфекція, якою заразилася особа внаслідок виконання\nпрофесійних обов'язків, належить до професійних захворювань.\n2. Порядок підтвердження зв'язку зараження ВІЛ-інфекцією з\nвиконанням працівником своїх професійних обов'язків затверджується\nспеціально уповноваженим центральним органом виконавчої влади у\nгалузі охорони здоров'я.\nСтаття 23. Поліпшення житлових умов медичних та інших\nпрацівників, які заразилися ВІЛ-інфекцією\nвнаслідок виконання своїх професійних обов'язків\n1. Медичні та інші працівники, які заразилися ВІЛ-інфекцією\nвнаслідок виконання професійних обов'язків, мають право на\nпершочергове поліпшення житлових умов у порядку, встановленому\nзаконодавством.\nСтаття 24. Відповідальність за порушення законодавства\nу сфері захисту прав людей, які живуть з ВІЛ,\nта відповідальність за завідоме створення\nризику небезпеки зараження чи зараження\nВІЛ-інфекцією іншої особи\n1. Порушення законодавства у сфері запобігання поширенню\nВІЛ-інфекції тягне за собою дисциплінарну, цивільно-правову,\nадміністративну або кримінальну відповідальність у встановленому\nзаконом порядку\".\nII. Цей Закон набирає чинності з дня його опублікування."
    }
  ],
  "definitions": []
}