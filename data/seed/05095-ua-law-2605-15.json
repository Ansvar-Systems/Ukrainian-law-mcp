{
  "id": "ua-law-2605-15",
  "type": "statute",
  "title": "Про театри і театральну справу",
  "title_en": "",
  "short_name": "2605-15",
  "status": "in_force",
  "issued_date": "2005-05-31",
  "url": "https://zakon.rada.gov.ua/laws/show/2605-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються в такому значенні:\nтеатр - заклад культури (підприємство, установа чи організація) або колектив, діяльність якого спрямована на створення, публічне виконання та публічний показ творів театрального мистецтва;\nтеатральна справа - комплекс заходів, спрямованих на створення, публічне виконання та публічний показ творів театрального мистецтва, їх поширення і збереження, забезпечення умов для розвитку театральної творчості, професійної освіти, науки, театральної журналістики, видавничої діяльності з історії, теорії та практики театрального мистецтва, відповідної музейної та архівної діяльності;\nтеатральне мистецтво - вид мистецтва, особливістю якого є художнє відображення життя за допомогою сценічної дії акторів перед глядачами;\nтеатральна діяльність - діяльність у галузі театрів і театральної справи, пов'язана зі створенням, публічним виконанням, публічним показом, поширенням та збереженням творів театрального мистецтва, забезпеченням умов для розвитку театральної творчості, підготовкою професійних кадрів, пропагандою кращих зразків театрального мистецтва;\nсуб'єкти театральної діяльності - юридичні або фізичні особи, які є учасниками правовідносин у сфері театральної діяльності;\nтеатральна постановка - твір театрального мистецтва, створений на основі драматургічного, музично-драматургічного або літературного твору, що має єдиний задум та конкретну назву;\nвистава - публічне виконання театральної постановки;\nпостановник (режисер-постановник, художник-постановник, художник-декоратор, художник з костюмів, художник зі світла, балетмейстер-постановник, диригент-постановник, хормейстер-постановник, інші) - фізична особа, яка здійснює на основі самостійного художнього рішення театральну постановку або окрему її частину;\nтеатральний продюсер - юридична або фізична особа, яка забезпечує фінансування, організацію створення, публічного виконання і (або) публічного показу театральної постановки, гастрольних заходів;\nрепертуар театру - сукупність творів театрального мистецтва, які публічно виконуються в театрі протягом певного періоду."
    },
    {
      "provision_ref": "art2",
      "section": "2",
      "title": "Стаття 2. Законодавство України про театри і театральну справу",
      "content": "Законодавство України про театри і театральну справу базується на Конституції України і складається з цього Закону, інших нормативно-правових актів, прийнятих відповідно до нього.\nОсобисті немайнові і майнові права авторів та їх правонаступників, пов'язані зі створенням та використанням творів літератури і мистецтва (авторське право), права виконавців, виробників фонограм та організацій мовлення (суміжні права) регулюються Законом України \"Про авторське право і суміжні права\" та іншими нормативно-правовими актами.\nЯкщо міжнародним договором, згода на обов'язковість якого надана Верховною Радою України, встановлено інші правила, ніж ті, що передбачені законодавством України про театри і театральну справу, то застосовуються правила міжнародного договору."
    },
    {
      "provision_ref": "art3",
      "section": "3",
      "title": "Стаття 3. Державна політика в галузі театру і театральної справи",
      "content": "Держава регулює відносини в галузі театру і театральної справи шляхом формування державної політики у цій сфері, створення фінансового, матеріально-технічного, кадрового, інформаційного, наукового, нормативно-правового та іншого забезпечення умов діяльності та розвитку театрів.\nДержавна політика в галузі театру і театральної справи базується на принципах гуманізму, демократизму, пріоритетності загальнолюдських духовних цінностей, свободи творчості та загальнодоступності театрального мистецтва.\nОсновними напрямами державної політики в галузі театру і театральної справи є:\nзабезпечення соціально-економічних, правових і наукових умов для ефективної діяльності театрів;\nпідтримка і розвиток мережі театрів, забезпечення їх сучасним технічним обладнанням;\nстимулювання розвитку театральної справи шляхом удосконалення її матеріально-технічної бази, надання пільг щодо оподаткування та кредитування, морального і матеріального заохочення осіб, які зробили значний внесок у театральну справу;\nсприяння науковим дослідженням у галузі театру і театральної справи;\nрозроблення та сприяння реалізації державних цільових та регіональних програм розвитку театрів і театральної справи, забезпечення їх фінансування за рахунок державного та місцевих бюджетів;\nзабезпечення підготовки фахівців театрального мистецтва у вищих навчальних закладах та підвищення фахової кваліфікації творчих працівників театрів, їх правовий і соціальний захист;\nзабезпечення охорони, збереження та утримання театральних будівель (споруд, приміщень), що є об'єктами державної та комунальної власності;\nпідтримка видатних діячів театру, молодих талановитих авторів та виконавців шляхом встановлення державних, комунальних та галузевих стипендій і премій;\nсприяння міжнародному співробітництву в галузі театру і театральної справи;\nзабезпечення дотримання суб'єктами театральної діяльності законодавства, зокрема у сфері авторського і суміжних прав."
    },
    {
      "provision_ref": "art4",
      "section": "4",
      "title": "Стаття 4. Загальнодоступність театрального мистецтва",
      "content": "Громадяни незалежно від раси, кольору шкіри, статі, політичних, релігійних та інших переконань, етнічного і соціального походження, майнового стану, місця проживання, мовних та інших ознак мають право доступу до театрального мистецтва як культурного надбання Українського народу.\nЗагальнодоступність театрального мистецтва забезпечується бюджетним фінансуванням державних та комунальних театрів, установленням їх пільгового оподаткування та кредитування, а також наданням необхідної допомоги, пільг та гарантій окремим категоріям громадян для реалізації ними права щодо загальнодоступності театрального мистецтва."
    },
    {
      "provision_ref": "art5",
      "section": "5",
      "title": "Стаття 5. Свобода творчості у сфері театрального мистецтва",
      "content": "Відповідно до Конституції України громадянам гарантується свобода творчості у сфері театрального мистецтва, захист прав на об'єкти права інтелектуальної власності, майнових інтересів, які виникають у зв'язку з різними видами інтелектуальної діяльності в галузі театру і театральної справи.\nТворчість у сфері театрального мистецтва є вільною. Забороняються створення та фінансування державних органів, установ, організацій або посад з метою цензури театральної діяльності.\nСвобода творчості у сфері театрального мистецтва забезпечується наданням театрам самостійності в організації їх діяльності, в тому числі у:\nвтіленні та розкритті драматургії, відборі мистецьких засобів для створення театральної постановки;\nплануванні, створенні та прокаті репертуару театру;\nвиборі режиму роботи, засобів і місць публічного виконання вистав тощо.\nНе допускаються вимоги щодо попереднього погодження на публічне виконання чи публічний показ театральної постановки або її частини з боку посадових осіб органів державної влади та органів місцевого самоврядування, підприємств, установ, організацій або об'єднань громадян, крім випадків, коли посадова особа є автором твору театрального мистецтва.\nОбмеження або заборона публічного виконання чи публічного показу театральної постановки, а також інших видів її використання, публікації інформаційних та рекламних матеріалів про театральну постановку можливі за рішенням суду у випадках, якщо публічне виконання чи публічний показ творів театрального мистецтва використовуються для закликів до ліквідації незалежності України, зміни конституційного ладу насильницьким шляхом, порушення суверенітету і територіальної цілісності держави, підриву її безпеки, незаконного захоплення державної влади, пропаганди війни, насильства, розпалювання міжетнічної, расової, релігійної ворожнечі, посягання на права і свободи людини, здоров'я населення."
    },
    {
      "provision_ref": "art6",
      "section": "6",
      "title": "Стаття 6. Самодіяльна театральна творчість",
      "content": "Самодіяльна театральна творчість є складовою частиною театрального життя України.\nДержава всебічно сприяє розвитку самодіяльної театральної творчості, основу якої становлять різноманітні театральні вистави, які виконуються самодіяльними театральними колективами, що діють у складі підприємств, установ, організацій, навчальних закладів.\nРОЗДІЛ II\n\nПОРЯДОК СТВОРЕННЯ, ДІЯЛЬНОСТІ ТА ЛІКВІДАЦІЇ ТЕАТРІВ"
    },
    {
      "provision_ref": "art7",
      "section": "7",
      "title": "Стаття 7. Створення театрів",
      "content": "На території України створюються і діють театри, що відрізняються за видами театрального мистецтва, формою власності, спрямованістю на різні верстви населення та іншими ознаками.\nРішення про створення театру приймають його засновники (власники).\nЗасновниками театру можуть бути органи виконавчої влади, органи місцевого самоврядування, юридичні або фізичні особи. Підставою для створення театрів є соціально-економічні, національні, культурно-мистецькі потреби регіонів та наявність відповідних творчих, кадрових і матеріально-технічних можливостей.\nТеатри можуть створюватися і діяти в усіх організаційних формах, передбачених законом.\nТеатри є юридичними особами, крім тих, що створюються і діють у складі інших юридичних осіб (підприємств, установ, організацій, навчальних закладів), у самодіяльних та інших не заборонених законом формах.\nТеатри, засновані на державній або комунальній власності, мають відповідно статус державного чи комунального театру.\nУстановчі документи театру повинні відповідати вимогам закону щодо установчих документів для відповідної організаційної форми юридичної особи.\nЗа видатні досягнення, пов'язані з розвитком вітчизняної культури, творчому колективу театру може бути надано статус академічного.\nПровідному театру, що має загальнодержавне і міжнародне визнання, колектив якого має статус академічного, може бути надано статус національного.\nПорядок надання театрам статусу національного чи академічного визначається законодавством."
    },
    {
      "provision_ref": "art8",
      "section": "8",
      "title": "Стаття 8. Мета і види основної діяльності театру",
      "content": "Метою основної діяльності театру є розвиток театрального мистецтва і театральної справи, формування та задоволення потреб населення в театральному мистецтві. Основна діяльність театру не має на меті одержання прибутку.\nВидами основної діяльності театру є:\nстворення, публічне виконання та публічний показ театральних вистав, інших творів театрального мистецтва на власній сцені (сценах) та на гастролях, організація мистецьких фестивалів, конкурсів, оглядів, а також реалізація квитків на зазначені заходи;\nпідготовка театральних постановок, театрально-концертних програм та інших заходів на основі договорів з юридичними та фізичними особами для їх публічного виконання чи публічного показу на власній чи орендованих сценах з додержанням прав авторів та виконавців ролей (партій) відповідно до законодавства про авторське право та суміжні права;\nорганізація стажувань усіх категорій працівників театрів;\nнадання організаціям на основі договорів постановочних послуг, сценічних постановочних засобів для проведення вистав, концертів;\nвиготовлення на замовлення юридичних та фізичних осіб предметів художнього оформлення театральних постановок, концертів;\nнадання власної сцени іншим театрам для проведення гастрольних заходів, спільних театральних проектів та програм;\nпідготовка, тиражування та реалізація інформаційно-довідникових і рекламних матеріалів, копій відеоматеріалів та фонограм, пов'язаних з діяльністю театру, з додержанням прав авторів та виконавців ролей (партій) відповідно до законодавства про авторське право і суміжні права."
    },
    {
      "provision_ref": "art9",
      "section": "9",
      "title": "Стаття 9. Державна реєстрація театрів",
      "content": "Державна реєстрація театрів здійснюється відповідно до закону.\nТеатри, створені у складі підприємств, установ, організацій, навчальних закладів, державній реєстрації не підлягають. Порядок обліку таких театрів визначається центральним органом виконавчої влади, що забезпечує формування державної політики у сферах культури та мистецтв."
    },
    {
      "provision_ref": "art10",
      "section": "10",
      "title": "Стаття 10. Ліквідація та реорганізація театрів",
      "content": "Ліквідація театрів здійснюється за рішенням засновника (власника), а також за рішенням суду у випадках, передбачених законом.\nЛіквідація театрів здійснюється відповідно до закону.\nУ разі ліквідації державного або комунального театру їхнє майно, що залишилося після задоволення претензій кредиторів, включаючи нерухоме майно, передається центральному органу виконавчої влади, що реалізує державну політику у сферах культури та мистецтв або відповідному органу місцевого самоврядування і може бути використане ними виключно в цілях театральної справи. Реалізація майна, майнові права на яке відповідно до договору між суб'єктами театральної діяльності не належать театру, здійснюється згідно з цим договором.\nРеорганізація (злиття, приєднання, поділ тощо) театрів здійснюється відповідно до закону."
    },
    {
      "provision_ref": "art11",
      "section": "11",
      "title": "Стаття 11. Об'єднання театрів",
      "content": "Театри України можуть об'єднуватися у професійні та громадські організації з метою координації своєї творчої, наукової, виробничої та іншої діяльності для вирішення спільних творчих, економічних і соціальних питань. Діяльність цих об'єднань регулюється відповідно до законодавства.\nТеатри, їх об'єднання можуть входити до відповідних міжнародних організацій."
    },
    {
      "provision_ref": "art12",
      "section": "12",
      "title": "Стаття 12. Права та обов'язки театрів",
      "content": "Театри мають право самостійно планувати свою творчу та господарську діяльність, установлювати ціни на квитки, визначати перспективи свого розвитку, добирати репертуар тощо.\nЦіни (тарифи) на платні послуги, що надаються театром, ставки сплачуваної театрами справедливої винагороди авторам, виконавцям, іншим належним суб’єктам авторського та/або суміжних прав, установлюються в порядку, визначеному Кабінетом Міністрів України.\nТеатри, що здійснюють публічне виконання та публічний показ театральних постановок, зобов'язані:\nзабезпечувати під час вистави охорону життя та здоров'я глядачів, а також їхнього майна, прийнятого на зберігання;\nвивішувати для загального огляду в місцях продажу квитків та в місцях публічного виконання і (або) публічного показу театральної постановки афішу, оформлення якої здійснюється відповідно до Порядку оформлення театральної афіші , затвердженого центральним органом виконавчої влади, що забезпечує формування державної політики у сферах культури та мистецтв;\nнадавати глядачам інформацію про місце проведення, час початку та закінчення вистави, ціни на квитки, умови їх придбання та повернення, пільги, передбачені для певних груп глядачів, вікові обмеження на відвідання вистави, а також про публічне виконання та/або публічний показ вистави іншою мовою, ніж державна, та її супровід перекладом державною мовою;\nповертати гроші за попередньо продані квитки на вимогу глядача, але не пізніше, ніж за годину до початку вистави, або замінювати їх квитками на інші вистави;\nукладати договори щодо розпоряджання майновими правами на об’єкти права інтелектуальної власності із авторами, виконавцями, іншими належними суб’єктами авторського та/або суміжних прав або договори з організаціями колективного управління відповідно до закону."
    },
    {
      "provision_ref": "art13",
      "section": "13",
      "title": "Стаття 13. Організація діяльності театру",
      "content": "Діяльність театру, пов'язана зі створенням, публічним виконанням та публічним показом театральних вистав, організацією гастролей, фестивалів, конкурсів, оглядів, театрально-концертних програм, здійснюється відповідно до планів, затверджених керівництвом театру.\nОплата праці артистичного та художнього персоналу театру здійснюється відповідно до Положення про умови оплати праці працівників театру, затвердженого центральним органом виконавчої влади, що забезпечує формування державної політики у сферах культури та мистецтв.\nДержавний та комунальний театри здійснюють свою діяльність відповідно до колективного договору, Галузевих правил внутрішнього трудового розпорядку, Типового положення про преміювання працівників театру, Положення про порядок тарифікації артистичного та художнього персоналу театру, інших нормативно-правових актів, що затверджуються центральним органом виконавчої влади, що забезпечує формування державної політики у сферах культури та мистецтв, а також трудових договорів між суб'єктами театральної діяльності.\nРОЗДІЛ III\n\nФІНАНСУВАННЯ ТА ГОСПОДАРСЬКА ДІЯЛЬНІСТЬ ТЕАТРІВ"
    },
    {
      "provision_ref": "art14",
      "section": "14",
      "title": "Стаття 14. Фінансування діяльності театрів",
      "content": "Фінансування діяльності театрів залежно від форм власності, статусу та інших ознак, установлених бюджетним законодавством, здійснюється за рахунок коштів Державного бюджету України, бюджету Автономної Республіки Крим, інших місцевих бюджетів, а також коштів підприємств, установ, організацій, громадян та їх об'єднань.\nЗасновники театрів здійснюють фінансування їх діяльності в порядку і розмірах, передбачених установчими документами.\nБюджетні асигнування та кошти, одержані від додаткових джерел фінансування театрів, не підлягають вилученню протягом бюджетного періоду, крім випадків, передбачених законом. Кошти, що надійшли з додаткових джерел фінансування, не зменшують обсягів бюджетного фінансування державних і комунальних театрів.\nДодатковими джерелами фінансування театрів є:\nкошти від продажу квитків на театральну виставу;\nкошти та майно, одержані за роботи, які виконує театр на замовлення юридичних та фізичних осіб;\nдоходи від реалізації сувенірної продукції і видавничої діяльності з історії, теорії та практики театру;\nплата за відео- і фотозйомки, інтерв'ю за умови дотримання авторського і (або) суміжних прав та норм Цивільного кодексу України ;\nвинагорода (компенсація) за використання майнових прав інтелектуальної власності, що належать театру і передані за відповідним договором;\nспонсорські надходження, благодійні внески, надходження від надання інших платних послуг;\nінші джерела, не заборонені законом.\nРозмір плати за надання платних послуг встановлюється державним і комунальним театром щороку у національній валюті України.\nПерелік платних послуг, які можуть надаватися державними і комунальними театрами, затверджується Кабінетом Міністрів України.\nПорядок надання платних послуг театрами, заснованими на державній та комунальній формі власності, затверджується центральним органом виконавчої влади, що забезпечує формування державної політики у сфері культури."
    },
    {
      "provision_ref": "art15",
      "section": "15",
      "title": "Стаття 15. Господарська діяльність театрів",
      "content": "Театри мають право здійснювати комерційну та некомерційну господарську діяльність.\nДо комерційної діяльності театрів відносяться такі додаткові види господарської діяльності, не заборонені законодавством:\nпродаж сувенірної продукції та квітів;\nпродюсерська діяльність;\nорганізація харчування працівників театру та глядачів;\nрозміщення реклами в театрі;\nорганізація презентацій;\nвиробництво товарів та надання послуг, що здійснюються виробничими службами та цехами театрів;\nпрокат і реалізація костюмів, взуття, обладнання, реквізиту, бутафорії, гримувальних, пастижерних та інших товарів і предметів;\nінші види діяльності, передбачені установчими документами театру.\nОсновна діяльність театрів, види якої визначені у статті 8 цього Закону, відноситься до некомерційної діяльності театрів.\nТеатри мають право на одержання статусу неприбуткової організації.\nУстановчі документи театру, що претендує на одержання статусу неприбуткової організації, повинні визначати його статус як неприбуткової організації і відповідати всім вимогам законодавства, що висуваються до неприбуткових організацій.\nТеатри, що претендують на одержання статусу неприбуткової організації, після їх державної реєстрації підлягають внесенню до реєстру неприбуткових організацій податковими органами в порядку, встановленому законодавством.\nДоходи, одержані театрами, внесеними до реєстру неприбуткових організацій, оподатковуються відповідно до закону."
    },
    {
      "provision_ref": "art16",
      "section": "16",
      "title": "Стаття 16. Матеріально-технічна база та матеріально-технічне забезпечення театрів",
      "content": "Матеріально-технічна база театрів включає земельні ділянки, будівлі (споруди, приміщення), комунікації, театральне обладнання, реквізит, транспортні засоби та інші цінності.\nЗемельні ділянки, інші природні ресурси, необхідні для будівництва та експлуатації театральних будівель (споруд, приміщень) надаються в користування у встановленому законом порядку.\nДержавні та комунальні театри набувають права постійного користування земельною ділянкою із земель державної та комунальної власності в порядку, встановленому Земельним кодексом України .\nМайно державних театрів є державною власністю і належить театрам на праві узуфрукта державного майна чи на іншому речовому праві, передбаченому законом.\nОсновні фонди та обігові кошти, інше майно державних та комунальних театрів не підлягають вилученню, крім випадків, передбачених законом. Будівлі (споруди, приміщення) театрів, що належать до державної чи комунальної власності, передаються їм на праві узуфрукта державного або комунального майна чи на іншому речовому праві на чуже майно, передбаченому законом.\nУтримання театральних будівель (споруд, приміщень), що є в державній власності, здійснюється за рахунок коштів Державного бюджету України, а тих, що є в комунальній власності, - за рахунок коштів бюджету Автономної Республіки Крим, інших місцевих бюджетів.\nТеатри, що фінансуються з державного або місцевих бюджетів, не підлягають приватизації, перепрофілюванню або використанню не за призначенням.\nЗміна жанрового спрямування, мовного статусу театру тощо може відбутися лише за погодженням з центральним органом виконавчої влади, що реалізує державну політику у сферах культури та мистецтв."
    },
    {
      "provision_ref": "art17",
      "section": "17",
      "title": "Стаття 17. Дотримання правил безпеки, охорони здоров'я громадян у діяльності театрів",
      "content": "Власники театрів зобов'язані забезпечувати театри відповідними будівлями (спорудами, приміщеннями), збудованими за спеціальними проектами, або іншими упорядкованими приміщеннями, що відповідають вимогам законодавства щодо функціонування театрів, а також відповідним обладнанням.\nПроектування й експлуатація театральних будівель (споруд, приміщень) повинні відповідати вимогам загальної та спеціальної безпеки працівників театру, глядачів та інших учасників театральної діяльності, а також враховувати потреби дітей, осіб з інвалідністю, громадян похилого віку.\nДержава встановлює вимоги до театральних будівель (споруд, приміщень) у частині будівельних норм і правил, санітарних норм, нормативів охорони здоров'я та безпеки відвідувачів.\nВласники театральних будівель (споруд, приміщень), спеціальних приміщень для демонстрування театральних вистав або уповноважені ними органи зобов'язані забезпечувати належний стан цих приміщень, безпечний для життя і здоров'я людей, для збереження майна та захисту довкілля.\nЕксплуатація театральних будівель (споруд, приміщень) та обладнання, що не гарантує відповідної безпеки глядачів, не допускається.\nРОЗДІЛ IV\n\nУПРАВЛІННЯ ТЕАТРАМИ"
    },
    {
      "provision_ref": "art18",
      "section": "18",
      "title": "Стаття 18. Повноваження центральних органів виконавчої влади у сферах культури та мистецтв",
      "content": "Центральний орган виконавчої влади, що забезпечує формування державної політики у сферах культури та мистецтв:\nформує державну політику в галузі театру і театральної справи;\nздійснює організаційно-методичне керівництво театральною справою;\nрозробляє та затверджує методологію і звітну документацію, що пов’язана із збиранням та використанням адміністративних даних щодо діяльності театрів, за погодженням з центральним органом виконавчої влади, що реалізує державну політику у сфері статистики;\nстворює спеціалізовані організаційні структури для науково-методичного та матеріально-технічного забезпечення театрів;\nорганізовує наукові дослідження в галузі театрознавства;\nздійснює інші повноваження, передбачені законом та покладені на нього актами Президента України.\nЦентральний орган виконавчої влади, що реалізує державну політику у сферах культури та мистецтв:\nреалізує державну політику в галузі театру і театральної справи;\nздійснює координацію діяльності театрів;\nорганізовує навчання та фахову перепідготовку артистичного і художнього персоналу театрів;\nздійснює контроль за діяльністю театрів, заснованих на державній та комунальній формах власності;\nздійснює інші повноваження, передбачені законом та покладені на нього актами Президента України."
    },
    {
      "provision_ref": "art19",
      "section": "19",
      "title": "Стаття 19. Управління державними та комунальними театрами",
      "content": "Органи державної влади та органи місцевого самоврядування спільно з іншими засновниками беруть участь у координації діяльності державних і комунальних театрів у порядку, встановленому законодавством.\nКерівництво діяльністю державних та комунальних театрів у порядку, встановленому їхніми установчими документами, здійснюється директором театру - художнім керівником, з яким засновник укладає контракт строком на п’ять років. Керівництво діяльністю національних театрів у порядку, встановленому їхніми установчими документами, здійснює генеральний директор театру - художній керівник, з яким засновник укладає контракт строком на п’ять років.\nРішення про укладення контракту з керівником державного чи комунального закладу культури приймає засновник театру за результатами конкурсу.\nПорядок проведення конкурсу та вимоги до кандидатів на посаду директора - художнього керівника державного чи комунального театру та генерального директора - художнього керівника національного театру визначаються статтями 21 -1 -21 -5 Закону України \"Про культуру\".\nДиректор - художній керівник, генеральний директор - художній керівник театру, з яким засновник (засновники) уклав (уклали) контракт, у межах наданих йому повноважень:\nприймає на роботу та звільняє з роботи працівників театру;\nрозпоряджається майном і коштами театру;\nукладає угоди;\nзастосовує до працівників заходи заохочення та заходи дисциплінарного впливу;\nприймає рішення про надання творчим працівникам театру відпусток для участі в конкурсах, фестивалях тощо відповідно до Положення про порядок проведення конкурсів, фестивалів та відповідно до Порядку формування творчих груп, затверджених центральним органом виконавчої влади, що забезпечує формування державної політики у сферах культури та мистецтв;\nзатверджує за погодженням з головним режисером, постановниками (зокрема режисером, художником, диригентом, балетмейстером, хормейстером), керівниками виробничих цехів театру склади постановочних груп та виконавців, ескізи і макети оформлення вистав, плани роботи над новими постановками та виставами і визначає в установленому порядку їх готовність і строки випуску;\nзатверджує календарні плани публічного виконання і публічного показу вистав та інших заходів;\nорганізує і забезпечує проведення вистав та інших заходів;\nзабезпечує охорону праці, дотримання законності та порядку в театрі.\nРОЗДІЛ V\n\nДІЯЛЬНІСТЬ ПРОФЕСІЙНИХ ТВОРЧИХ ПРАЦІВНИКІВ ТЕАТРІВ ТА ЇХ СОЦІАЛЬНИЙ ЗАХИСТ"
    },
    {
      "provision_ref": "art20",
      "section": "20",
      "title": "Стаття 20. Діяльність професійних творчих працівників театрів",
      "content": "До професійних творчих працівників театру належать художній та артистичний персонал театру.\nТрудові відносини з професійними, творчими працівниками, художнім та артистичним персоналом державних та комунальних театрів оформлюються шляхом укладання контрактів. Керівник державного чи комунального театру може залучати артистичний та художній персонал понад штатну чисельність на підставі цивільно-правового договору в порядку, визначеному законом.\nФормування кадрового складу художнього та артистичного персоналу державних та комунальних театрів здійснюється на конкурсній основі в порядку, визначеному центральним органом виконавчої влади, що забезпечує формування державної політики у сферах культури та мистецтв.\nПерелік професійних творчих працівників театрів і перелік посад (спеціальностей) працівників інших специфічних театральних професій затверджуються Кабінетом Міністрів України на підставі пропозицій центрального органу виконавчої влади, що забезпечує формування державної політики у сферах культури та мистецтв."
    },
    {
      "provision_ref": "art21",
      "section": "21",
      "title": "Стаття 21. Правовий і соціальний захист професійних творчих працівників театрів та гарантії їхніх прав",
      "content": "Правовий і соціальний захист професійних творчих працівників театрів забезпечується державою та засновниками театрів відповідно до законодавства.\nПрофесійні творчі працівники театрів мають право на:\nдіяльність відповідно до їх фаху та кваліфікації в театрах незалежно від форм власності;\nзахист у судовому порядку права інтелектуальної власності на результати своєї діяльності в галузі театру і театральної справи;\nпідвищення кваліфікації, перепідготовку, вільний вибір програм і форм навчання, стажування в інших театрах, у тому числі за кордоном;\nдоплату за вислугу років у театрі в порядку , встановленому Кабінетом Міністрів України;\nгрошову винагороду за сумлінну працю та зразкове виконання трудових обов'язків і матеріальну допомогу для вирішення соціально-побутових питань у порядку та в розмірі, встановлених Кабінетом Міністрів України;\nтворчу відпустку для провадження творчої діяльності.\nДержава встановлює для професійних творчих працівників театрів пенсії за вислугу років відповідно до переліку посад, затвердженого Кабінетом Міністрів України.\nОргани виконавчої влади та органи місцевого самоврядування можуть встановлювати для професійних творчих працівників театрів, які зробили вагомий внесок у розвиток театру і театральної справи, додаткове щомісячне матеріальне забезпечення, пільгове медичне та санаторно-курортне обслуговування, безплатне користування громадським транспортом, а також інші заходи соціального захисту за рахунок коштів відповідних бюджетів та інших джерел, не заборонених законом.\nТеатри мають право встановлювати додаткові соціальні гарантії для професійних творчих працівників театрів.\nРОЗДІЛ VI\n\nМАЙНОВІ ТА ОСОБИСТІ НЕМАЙНОВІ ПРАВА НА ТЕАТРАЛЬНУ ПОСТАНОВКУ"
    },
    {
      "provision_ref": "art22",
      "section": "22",
      "title": "Стаття 22. Суб'єкти права на театральну постановку для показу безпосередньо (в живому виконанні)",
      "content": "Театральна постановка вважається створеною з моменту прийняття рішення про її публічне виконання.\nСуб'єктами права на театральну постановку для показу безпосередньо (в живому виконанні) є постановник, автор сценарію і (або) текстів, діалогів, автор спеціально створеного для театральної постановки музичного твору з текстом або без нього та, відповідно до договору, театральний продюсер.\nПраво на театральну постановку для показу безпосередньо (в живому виконанні) (далі - право на театральну постановку) виникає з моменту прийняття рішення про її публічне виконання, якщо договором між суб'єктами права на театральну постановку не передбачено більш раннього виникнення цього права.\nТеатральний продюсер здійснює своє право на театральну постановку з додержанням прав авторів, передбачених законодавством про авторське право та суміжні права, а також з додержанням немайнових прав постановників та артистів, установлених цим Законом.\nРішення про готовність театральної постановки до публічного виконання приймається спільно постановником і театральним продюсером, якщо інше не передбачено договором між ними."
    },
    {
      "provision_ref": "art23",
      "section": "23",
      "title": "Стаття 23. Права постановника та артистів на театральну постановку",
      "content": "Постановнику й артистам, які виконують ролі (партії) у театральній постановці, належить право на ім'я - позначення свого імені в рекламних виданнях, на афішах, в інших інформаційних матеріалах, пов'язаних із театральною постановкою.\nПостановник має право на захист театральної постановки від спотворень. Такими спотвореннями визнаються здійснені без відома або дозволу постановника зміни складу виконавців ролей (партій), мізансцен, хореографії, сценографії, світлової партитури, театральних костюмів, що використовуються артистами, аксесуарів, музичного супроводу театральної постановки.\nДоговором між театральним продюсером, постановником та артистами може бути передбачено також інші права, крім установлених цим Законом.\nПраво артиста на ім'я, права постановника на театральну постановку охороняються відповідно до закону."
    },
    {
      "provision_ref": "art24",
      "section": "24",
      "title": "Стаття 24. Право театрального продюсера на театральну постановку",
      "content": "Майнові права інтелектуальної власності на театральну постановку можуть належати театральному продюсеру, а також іншим суб'єктам права на театральну постановку згідно із договорами."
    },
    {
      "provision_ref": "art25",
      "section": "25",
      "title": "Стаття 25. Обов'язки театрального продюсера",
      "content": "Театральний продюсер зобов'язаний, якщо інше не передбачено договором між ним і постановником, поінформувати постановника про:\nнеобхідність здійснення змін у театральній постановці та умови, на яких постановнику пропонується їх здійснити;\nобумовлені договором термінові зміни, здійснені в театральній постановці без участі постановника, та причини цих змін;\nприпинення публічного виконання театральної постановки до закінчення терміну або про скорочення кількості вистав, передбачених договором, а також у разі, якщо граничний термін публічного виконання або кількість вистав не визначені договором.\nПостановник, реалізуючи право захисту театральної постановки від спотворень, може вимагати призупинення її публічного виконання з метою відновлення художнього вирішення театральної постановки."
    },
    {
      "provision_ref": "art26",
      "section": "26",
      "title": "Стаття 26. Захист прав інтелектуальної власності на театральну постановку та захист прав суб'єктів інтелектуальної власності",
      "content": "Захист прав інтелектуальної власності на театральну постановку та захист прав суб'єктів інтелектуальної власності здійснюються відповідно до законодавства.\nРОЗДІЛ VII\n\nМІЖНАРОДНА ДІЯЛЬНІСТЬ ТЕАТРІВ"
    },
    {
      "provision_ref": "art27",
      "section": "27",
      "title": "Стаття 27. Міжнародна діяльність театрів",
      "content": "Театри України беруть участь у міжнародному культурному співробітництві в галузі театру і театральної справи на основі багатосторонніх та двосторонніх угод, а також у роботі міжнародних театральних організацій та об'єднань.\nУчасть театрів у міжнародному культурному співробітництві здійснюється у встановленому порядку шляхом:\nздійснення взаємного обміну театральною інформацією, вивчення міжнародного досвіду організації театральної справи;\nпроведення міжнародних конференцій, конгресів, симпозіумів;\nорганізації спільної підготовки театральних працівників;\nздійснення іншої спільної діяльності відповідно до угод, якщо вона не суперечить законодавству та міжнародним договорам України.\nТеатри, що є юридичними особами, мають право здійснювати зовнішньоекономічну діяльність відповідно до законодавства, у тому числі шляхом демонстрування театральних творів театрами України за кордоном.\nРОЗДІЛ VIII\n\nВІДПОВІДАЛЬНІСТЬ ЗА ПОРУШЕННЯ ЗАКОНОДАВСТВА ПРО ТЕАТРИ І ТЕАТРАЛЬНУ СПРАВУ"
    },
    {
      "provision_ref": "art28",
      "section": "28",
      "title": "Стаття 28. Відповідальність за шкоду, завдану театру",
      "content": "Матеріальна шкода, завдана театру фізичними чи юридичними особами, відшкодовується згідно із законом."
    },
    {
      "provision_ref": "art29",
      "section": "29",
      "title": "Стаття 29. Відповідальність за порушення законодавства про театри і театральну справу",
      "content": "Особи, винні в порушенні законодавства про театри і театральну справу, несуть відповідальність згідно із законом.\nРОЗДІЛ IX\n\nПРИКІНЦЕВІ ПОЛОЖЕННЯ\n1. Цей Закон набирає чинності з дня його опублікування.\n2. До приведення законів України та інших нормативно-правових актів у відповідність із Законом України \"Про театри і театральну справу\" вони застосовуються в частині, що не суперечить цьому Закону.\n3. Кабінету Міністрів України у тримісячний термін з дня опублікування цього Закону:\nподати на розгляд Верховної Ради України пропозиції щодо приведення законів України у відповідність із цим Законом;\nвідповідно до своєї компетенції забезпечити прийняття нормативно-правових актів, передбачених цим Законом;\nпривести свої нормативно-правові акти у відповідність із цим Законом;\nзабезпечити перегляд і скасування міністерствами та іншими центральними органами виконавчої влади їх нормативно-правових актів, що суперечать цьому Закону.\nВ.ЮЩЕНКО"
    }
  ],
  "definitions": []
}