{
  "id": "ua-law-4353-20",
  "type": "statute",
  "title": "Закон України (4353-20)",
  "title_en": "",
  "short_name": "4353-20",
  "status": "in_force",
  "issued_date": "2025-04-15",
  "url": "https://zakon.rada.gov.ua/laws/show/4353-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законодавчих актів України щодо вдосконалення національної системи кваліфікацій відповідно до актуальних потреб ринку праці\n\n(Відомості Верховної Ради (ВВР), 2025, № 35, ст.141)\n\nВерховна Рада України постановляє:\n\nI. Внести зміни до таких законодавчих актів України:\n\n1. У Кодексі законів про працю України (Відомості Верховної Ради УРСР, 1971 р., додаток до № 50, ст. 375):\n\n1) статтю 4 -1 викласти в такій редакції:\n\n\" Стаття 4 -1 . Професія (вид занять), кваліфікація, Єдиний реєстр кваліфікацій - Класифікатор професій\n\nПрофесія (вид занять) - це сукупність близьких за трудовими функціями видів трудової діяльності, що можуть вимагати певної професійної та/або освітньої кваліфікації працівника.\n\nТрудова функція - це інтегрований, переважно автономний набір трудових дій, що визначається характерним для нього технологічним процесом та передбачає наявність певних компетентностей, необхідних для їх виконання.\n\nПрофесійна кваліфікація (повна професійна кваліфікація) - це визнана або присвоєна/підтверджена суб’єктом, уповноваженим на це законодавством, та засвідчена відповідним документом стандартизована сукупність здобутих особою компетентностей та/або результатів навчання, що дає змогу здійснювати трудові функції, визначені відповідним професійним стандартом.\n\nЧасткова професійна кваліфікація - це визнана або присвоєна/підтверджена суб’єктом, уповноваженим на це законодавством, та засвідчена відповідним документом стандартизована сукупність здобутих особою компетентностей та/або результатів навчання, що дає змогу здійснювати частину трудових функцій, визначених відповідним професійним стандартом.\n\nПерелік робіт, які не потребують наявності в особи професійної або часткової професійної кваліфікації, затверджується Кабінетом Міністрів України за поданням Національного агентства кваліфікацій.\n\nЄдиний реєстр кваліфікацій - Класифікатор професій - це автоматизована система класифікації, збирання, верифікації, оброблення, зберігання та захисту інформації про кваліфікації, професії (види занять).\n\nНаціональне агентство кваліфікацій забезпечує створення і ведення Єдиного реєстру кваліфікацій - Класифікатора професій.\n\nПорядок створення, внесення змін та ведення Єдиного реєстру кваліфікацій - Класифікатора професій затверджується Кабінетом Міністрів України за поданням Національного агентства кваліфікацій.\n\nНазва професійної кваліфікації, що відсутня в Єдиному реєстрі кваліфікацій - Класифікаторі професій, визначається та затверджується розробником професійного стандарту та після його затвердження автоматично вноситься Національним агентством кваліфікацій до зазначеного реєстру.\n\nВолодільцем Єдиного реєстру кваліфікацій - Класифікатора професій та виключних майнових прав на програмне забезпечення Єдиного реєстру кваліфікацій - Класифікатора професій є держава.\n\nДержателем та адміністратором Єдиного реєстру кваліфікацій - Класифікатора професій від імені держави є Національне агентство кваліфікацій.\n\nДержатель Єдиного реєстру кваліфікацій - Класифікатора професій є володільцем реєстрових даних, які містяться в ньому.\n\nДоступ до реєстрових даних Єдиного реєстру кваліфікацій - Класифікатора професій є відкритим та безоплатним.\n\nЄдиний реєстр кваліфікацій - Класифікатор професій забезпечує обмін аналітичними, агрегованими даними, а також електронну інформаційну взаємодію з Єдиною державною електронною базою з питань освіти, Єдиною інформаційно-аналітичною системою центрального органу виконавчої влади, що реалізує державну політику у сфері зайнятості населення та трудової міграції, Реєстром застрахованих осіб, Єдиним порталом вакансій EURES (Європейської мережі служб зайнятості), інформаційною системою органів державної статистики, інформаційно-комунікаційними системами Пенсійного фонду України.\n\nДані в Єдиному реєстрі кваліфікацій - Класифікаторі професій формуються з урахуванням міжнародної стандартної класифікації видів занять (International Standard Classification of Occupations - ISCO)\";\n\n2) частину шосту статті 4 -2 виключити;\n\n3) текст статті 206 викласти в такій редакції:\n\n\"Працівнику, який успішно закінчив виробниче навчання, присвоюється кваліфікація відповідно до реєстрових даних з Єдиного реєстру кваліфікацій - Класифікатора професій і, у разі наявності вакансії, надаються пропозиції роботи для працевлаштування відповідно до набутої ним професійної кваліфікації/часткової професійної кваліфікації\".\n\n2. У Законі України \"Про зайнятість населення\" (Відомості Верховної Ради України, 2013 р., № 24, ст. 243 із наступними змінами):\n\n1) абзац перший частини третьої статті 46 викласти в такій редакції:\n\n\"3. Підбір підходящої роботи здійснюється кар’єрним радником серед вакансій, поданих роботодавцем відповідно до пункту 11 частини четвертої статті 50 цього Закону, а також актуальних вакансій, отриманих з інших джерел (зокрема з інформаційних ресурсів з пошуку роботи) та включених до Єдиної інформаційно-аналітичної системи центрального органу виконавчої влади, що реалізує державну політику у сфері зайнятості населення та трудової міграції\";\n\n2) у статті 50 :\n\nабзац другий пункту 4 частини третьої виключити;\n\nчастину четверту доповнити пунктом 11 такого змісту:\n\n\"11) подавати територіальним органам центрального органу виконавчої влади, що реалізує державну політику у сфері зайнятості населення та трудової міграції, інформацію про попит на робочу силу (вакансії) у порядку, затвердженому центральним органом виконавчої влади, що забезпечує формування та реалізує державну політику у сфері зайнятості населення та трудової міграції, за погодженням з центральним органом виконавчої влади, що реалізує державну політику у сфері статистики\".\n\n3. У частині другій статті 38 Закону України \"Про освіту\" (Відомості Верховної Ради України, 2017 р., № 38-39, ст. 380; 2023 р., № 16, ст. 66):\n\nабзаци п’ятий і дев’ятий викласти в такій редакції:\n\n\"здійснює міжнародне співробітництво у сфері кваліфікацій і професій (видів занять)\";\n\n\"забезпечує створення і ведення Єдиного реєстру кваліфікацій - Класифікатора професій\";\n\nпісля абзацу дев’ятого доповнити новим абзацом такого змісту:\n\n\"формує та надає центральному органу виконавчої влади, що реалізує державну політику у сфері статистики, інформацію з Єдиного реєстру кваліфікацій - Класифікатора професій щодо кодів та назв професій (видів занять) відповідно до міжнародної стандартної класифікації видів занять (International Standard Classification of Occupations - ISCO)\".\n\nУ зв’язку з цим абзаци десятий - вісімнадцятий вважати відповідно абзацами одинадцятим - дев’ятнадцятим.\n\nII. Прикінцеві та перехідні положення\n\n1. Цей Закон набирає чинності з дня, наступного за днем його опублікування.\n\n2. Установити, що строк створення Єдиного реєстру кваліфікацій - Класифікатора професій становить один рік з дня набрання чинності цим Законом.\n\n3. Установити, що до дня створення (включаючи введення в експлуатацію) Єдиного реєстру кваліфікацій - Класифікатора професій ведення Класифікатора професій здійснює центральний орган виконавчої влади, що забезпечує формування та реалізує державну політику у сфері економічного розвитку.\n\n4. Установити, що до дня створення Єдиного реєстру кваліфікацій - Класифікатора професій ведення Реєстру кваліфікацій здійснюється Національним агентством кваліфікацій.\n\n5. Установити, що до дня створення Єдиного реєстру кваліфікацій - Класифікатора професій ведення довідників кваліфікаційних характеристик професій працівників здійснюється Національним агентством кваліфікацій відповідно до порядку, затвердженого рішенням Національного агентства кваліфікацій.\n\n6. Установити, що до дня створення професійних стандартів діє перехідний період, під час якого можуть використовуватися кваліфікаційні характеристики, що містяться у Довіднику кваліфікаційних характеристик професій працівників .\n\n7. Кабінету Міністрів України у двомісячний строк з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити перегляд і приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n15 квітня 2025 року\n\n№ 4353-IX\n\nПро внесення змін до деяких законодавчих актів України щодо вдосконалення національної системи кваліфікацій відповідно до актуальних потреб ринку праці\nЗакон України від 15.04.2025 № 4353-IX\n\nПрийняття від 15.04.2025\nПостійна адреса:\nhttps://zakon.rada.gov.ua/go/4353-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}