{
  "id": "ua-law-2460-12",
  "type": "statute",
  "title": "Про об'єднання громадян",
  "title_en": "",
  "short_name": "2460-12",
  "status": "in_force",
  "issued_date": "1992-06-16",
  "url": "https://zakon.rada.gov.ua/laws/show/2460-12",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Об'єднання громадян",
      "content": "Об'єднанням громадян є добровільне громадське формування,\nстворене на основі єдності інтересів для спільної реалізації\nгромадянами своїх прав і свобод.\nОб'єднання громадян, незалежно від назви (рух, конгрес,\nасоціація, фонд, спілка тощо) відповідно до цього Закону\nвизнається політичною партією або громадською організацією.\nДія цього Закону не поширюється на релігійні, кооперативні\nорганізації, об'єднання громадян, що мають основною метою\nодержання прибутків, комерційні фонди, органи місцевого та\nрегіонального самоврядування (в тому числі ради і комітети\nмікрорайонів, будинкові, вуличні, квартальні, сільські, селищні\nкомітети), органи громадської самодіяльності (народні дружини,\nтовариські суди тощо), інші об'єднання громадян, порядок створення\nі діяльності яких визначається відповідним законодавством.\nОсобливості правового регулювання діяльності профспілок\nвизначаються Законом України про профспілки."
    },
    {
      "provision_ref": "art2",
      "section": "2",
      "title": "Стаття 2. Політична партія",
      "content": "Політичною партією є об'єднання громадян - прихильників\nпевної загальнонаціональної програми суспільного розвитку, які\nмають головною метою участь у виробленні державної політики,\nформуванні органів влади, місцевого та регіонального\nсамоврядування і представництво в їх складі."
    },
    {
      "provision_ref": "art3",
      "section": "3",
      "title": "Стаття 3. Громадська організація",
      "content": "Громадською організацією є об'єднання громадян для\nзадоволення та захисту своїх законних соціальних, економічних,\nтворчих, вікових, національно-культурних, спортивних та інших\nспільних інтересів.\nСтаття 4. Обмеження на створення і діяльність\nоб'єднань громадян\nНе підлягають легалізації, а діяльність легалізованих\nоб'єднань громадян забороняється у судовому порядку, коли їх метою\nє:\nзміна шляхом насильства конституційного ладу і в будь-якій\nпротизаконній формі територіальної цілісності держави;\nпідрив безпеки держави у формі ведення діяльності на користь\nіноземних держав;\nпропаганда війни, насильства чи жорстокості, фашизму та\nнеофашизму;\nрозпалювання національної та релігійної ворожнечі;\nстворення незаконних воєнізованих формувань;\nобмеження загальновизнаних прав людини.\nЗабороняється створення і діяльність політичних партій,\nкерівні органи чи структурні осередки яких знаходяться за межами\nУкраїни, а також будь-яких структурних осередків політичних партій\nв органах виконавчої та судової влади, у Збройних Силах та\nДержавній прикордонній службі України, Державній спеціальній\nслужбі транспорту, Державній службі спеціального зв'язку та\nзахисту інформації України, на державних підприємствах, в\nустановах і організаціях, державних навчальних закладах. { Частина\nдруга статті 4 із змінами, внесеними згідно із Законами N 2171-III\n( 2171-14 ) від 21.12.2000, N 662-IV ( 662-15 ) від 03.04.2003,\nN 3428-IV ( 3428-15 ) від 09.02.2006, N 1180-VI ( 1180-17 ) від\n19.03.2009 }"
    },
    {
      "provision_ref": "art5",
      "section": "5",
      "title": "Стаття 5. Законодавство про об'єднання громадян",
      "content": "Законодавство про об'єднання громадян складається з\nКонституції України, цього Закону та актів законодавства,\nприйнятих відповідно до нього.\nII. ЗАСАДИ ДІЯЛЬНОСТІ ТА СТАТУС ОБ'ЄДНАНЬ ГРОМАДЯН\nСтаття 6. Принципи створення та діяльності\nоб'єднань громадян\nОб'єднання громадян створюються і діють на основі\nдобровільності, рівноправності їх членів (учасників),\nсамоврядування, законності та гласності. Вони вільні у виборі\nнапрямів своєї діяльності.\nОбмеження діяльності об'єднань громадян може встановлюватись\nтільки Конституцією ( 254к/96-ВР ) та законами України.\nВсі основні питання діяльності об'єднань громадян повинні\nвирішуватись на зборах всіх членів або представників членів\nоб'єднання.\nОб'єднання громадян повинно регулярно обнародувати свої\nосновні документи, склад керівництва, дані про джерела\nфінансування та витрати.\nСтаття 7. Заборона обмеження прав і свобод громадян у зв'язку\nз їх належністю або неналежністю до об'єднань\nгромадян\nНіхто не може бути примушений до вступу в будь-яке об'єднання\nгромадян. Належність чи неналежність до об'єднання громадян не\nможе бути підставою для обмеження прав і свобод або для надання\nдержавою будь-яких пільг і переваг.\nВимога про зазначення в офіційних документах щодо членства\n(участі) у тому чи іншому об'єднанні громадян не допускається,\nкрім випадків, передбачених законами України.\nЗабороняється відмова у прийнятті або виключення з політичної\nпартії особи в зв'язку з її статтю або національною належністю.\nОбмеження щодо перебування у політичних партіях окремих категорій\nгромадян встановлюються Конституцією та законами України.\nНа працівників апарату об'єднань громадян поширюється\nзаконодавство про працю, соціальне забезпечення і соціальне\nстрахування."
    },
    {
      "provision_ref": "art8",
      "section": "8",
      "title": "Стаття 8. Держава та об'єднання громадян",
      "content": "Держава забезпечує додержання прав і законних інтересів\nоб'єднань громадян, легалізованих у порядку, передбаченому цим\nЗаконом.\nВтручання державних органів та службових осіб у діяльність\nоб'єднань громадян, так само як і втручання об'єднань громадян у\nдіяльність державних органів, службових осіб та у діяльність інших\nоб'єднань громадян, не допускається, крім випадків, передбачених\nЗаконом.\nВерховна Рада України встановлює пільги щодо оподаткування\nдоходів по окремих видах господарської або іншої комерційної\nдіяльності об'єднань громадян, створених ними установ та\nорганізацій, заснованих підприємств, максимальні розміри окремих\nта загальних річних пожертвувань на користь політичних партій,\nзатверджує перелік всеукраїнських громадських організацій, яким\nдержава надає матеріальну допомогу."
    },
    {
      "provision_ref": "art9",
      "section": "9",
      "title": "Стаття 9. Статус об'єднань громадян",
      "content": "Об'єднання громадян України утворюються і діють з\nвсеукраїнським, місцевим та міжнародним статусом.\nДо всеукраїнських об'єднань громадян належать об'єднання,\nдіяльність яких поширюється на територію всієї України і які мають\nмісцеві осередки у більшості її областей.\nДо місцевих об'єднань належать об'єднання, діяльність яких\nпоширюється на території відповідної\nадміністративно-територіальної одиниці або регіону. Територія\nдіяльності самостійно визначається об'єднанням громадян.\nГромадська організація є міжнародною, якщо її діяльність\nпоширюється на територію України і хоча б однієї іншої держави.\nПолітичні партії в Україні створюються і діють тільки з\nвсеукраїнським статусом."
    },
    {
      "provision_ref": "art10",
      "section": "10",
      "title": "Стаття 10. Спілки об'єднань громадян",
      "content": "Об'єднання громадян мають право на добровільних засадах\nзасновувати або вступати між собою в спілки (союзи, асоціації\nтощо), утворювати блоки та коаліції, укладати між собою угоди про\nспівробітництво і взаємодопомогу.\nСтворення і легалізація спілок об'єднань громадян, порядок їх\nдіяльності та ліквідації здійснюються відповідно до цього Закону.\nIII. ПОРЯДОК СТВОРЕННЯ ТА ПРИПИНЕННЯ ДІЯЛЬНОСТІ\nОБ'ЄДНАНЬ ГРОМАДЯН"
    },
    {
      "provision_ref": "art11",
      "section": "11",
      "title": "Стаття 11. Засновники об'єднань громадян",
      "content": "Політичні партії створюються за ініціативою громадян України,\nякі досягли 18 років, не обмежені судом у дієздатності і не\nтримаються в місцях позбавлення волі.\nЗасновниками громадських організацій можуть бути громадяни\nУкраїни, громадяни інших держав, особи без громадянства, які\nдосягли 18 років, а молодіжних та дитячих організацій - 15-річного\nвіку.\nРішення про заснування об'єднань громадян приймаються\nустановчим з'їздом (конференцією) або загальними зборами.\nЗасновниками спілок об'єднань громадян є об'єднання громадян."
    },
    {
      "provision_ref": "art12",
      "section": "12",
      "title": "Стаття 12. Членство в об'єднаннях громадян",
      "content": "Членами політичних партій можуть бути тільки громадяни\nУкраїни, які досягли 18-річного віку.\nЧленами громадських організацій, крім молодіжних та дитячих,\nможуть бути особи, які досягли 14 років. Вік членів молодіжних та\nдитячих громадських організацій визначається їх статутами в межах,\nвстановлених законами України. ( Частина друга статті 12 із\nзмінами, внесеними згідно із Законом N 655-XIV ( 655-14 ) від\n13.05.99 )\nГромадські організації можуть не мати фіксованого\nіндивідуального членства.\nУ діяльності громадських організацій у випадках, передбачених\nїх статутами, можуть брати участь колективні члени."
    },
    {
      "provision_ref": "art12-1",
      "section": "12-1",
      "title": "Стаття 12-1. Назва об'єднання громадян",
      "content": "Назва об'єднання громадян визначається рішенням установчого\nз'їзду (конференції) або загальними зборами об'єднання громадян.\nНазва об'єднання громадян повинна складатися з двох частин -\nзагальної та індивідуальної. Загальна назва (партія, рух, конгрес,\nсоюз, спілка, об'єднання, фонд, фундація, асоціація, товариство\nтощо) може бути однаковою у різних об'єднань громадян.\nІндивідуальна назва об'єднання громадян є обов'язковою і повинна\nбути суттєво відмінною від індивідуальних назв зареєстрованих в\nустановленому порядку об'єднань громадян з такою ж загальною\nназвою.\nОб'єднання громадян поряд з повною назвою може мати скорочену\nназву, яка фіксується в установчих та статутних документах\nоб'єднання громадян (рішенні установчого органу, статуті,\nположенні).\nОб'єднання громадян, зареєстроване у встановленому порядку,\nмає виключне право на використання своєї назви. Використання назви\nоб'єднання громадян фізичними та юридичними особами, які не\nналежать до об'єднання громадян, для цілей, не пов'язаних з\nдіяльністю цього об'єднання, забороняється.\n( Закон доповнено статтею 12-1 згідно із Законом N 2651-III\n( 2651-14 ) від 11.07.2001 )"
    },
    {
      "provision_ref": "art13",
      "section": "13",
      "title": "Стаття 13. Статутні документи об'єднань громадян",
      "content": "Об'єднання громадян діє на основі статуту або положення (далі\n- статутний документ).\nСтатутний документ об'єднання громадян повинен містити:\n1) назву об'єднання громадян (повну, а також скорочену\nвідповідно до частини третьої статті 12-1 цього Закону), його\nстатус та юридичну адресу;\n2) мету та завдання об'єднання громадян;\n3) умови і порядок прийому в члени об'єднання громадян,\nвибуття з нього;\n4) права і обов'язки членів (учасників) об'єднання;\n5) порядок утворення і діяльності статутних органів\nоб'єднання, місцевих осередків та їх повноваження;\n6) джерела надходження і порядок використання коштів та\nіншого майна об'єднання, порядок звітності, контролю, здійснення\nгосподарської та іншої комерційної діяльності, необхідної для\nвиконання статутних завдань;\n7) порядок внесення змін і доповнень до статутного документа\nоб'єднання;\n8) порядок припинення діяльності об'єднання і вирішення\nмайнових питань, пов'язаних з його ліквідацією.\nУ статутному документі можуть бути передбачені інші\nположення, що стосуються особливостей створення і діяльності\nоб'єднання громадян.\nСтатутний документ об'єднання громадян не повинен суперечити\nзаконодавству України.\n( Стаття 13 в редакції Закону N 2651-III ( 2651-14 ) від\n11.07.2001 )"
    },
    {
      "provision_ref": "art14",
      "section": "14",
      "title": "Стаття 14. Легалізація об'єднань громадян",
      "content": "Легалізація (офіційне визнання) об'єднань громадян є\nобов'язковою і здійснюється шляхом їх реєстрації або повідомлення\nпро заснування. Діяльність об'єднань громадян, які нелегалізовані\nабо примусово розпущені за рішенням суду, є протизаконною.\nУ разі реєстрації об'єднання громадян набуває статус\nюридичної особи. Дані реєстрації включаються до Єдиного державного\nреєстру юридичних осіб та фізичних осіб - підприємців шляхом\nвнесення відповідного запису в порядку, встановленому законом для\nдержавної реєстрації юридичних осіб.\nПолітичні партії та міжнародні громадські організації\nпідлягають обов'язковій реєстрації Міністерством юстиції України.\nЛегалізація громадської організації здійснюється відповідно\nМіністерством юстиції України, місцевими органами державної\nвиконавчої влади, виконавчими комітетами сільських, селищних,\nміських Рад народних депутатів.\nУ разі, коли діяльність місцевої громадської організації\nпоширюється на територію двох і більше\nадміністративно-територіальних одиниць, її легалізація\nздійснюється відповідним вищестоящим органом.\nПро легалізацію (офіційне визнання) об'єднання громадян\nлегалізуючий орган повідомляє у засобах масової інформації."
    },
    {
      "provision_ref": "art15",
      "section": "15",
      "title": "Стаття 15. Реєстрація об'єднань громадян",
      "content": "Для реєстрації об'єднання громадян його засновники подають\nзаяву. Заява про реєстрацію політичної партії повинна бути\nпідтримана підписами не менш як однієї тисячі громадян України,\nякі мають виборче право.\nДо заяви додаються статут (положення), протокол установчого\nз'їзду (конференції) або загальних зборів, відомості про склад\nкерівництва центральних статутних органів, дані про місцеві\nосередки, документи про сплату реєстраційного збору, крім\nвипадків, коли громадська організація звільняється від сплати\nреєстраційного збору відповідно до законів України. Політичні\nпартії подають також свої програмні документи. ( Частина друга\nстатті 15 із змінами, внесеними згідно із Законом N 655-XIV\n( 655-14 ) від 13.05.99 )\nЗаява про реєстрацію місцевої громадської організації\nрозглядається у 3-денний строк з дня надходження документів.\nРішення про реєстрацію або відмову в ній заявнику повідомляється\nписьмово не пізніше наступного робочого дня з дня прийняття\nрішення. ( Частина третя статті 15 в редакції Закону N 2852-IV\n( 2852-15 ) від 08.09.2005 )\nЗаява про реєстрацію всеукраїнської та міжнародної\nгромадської організації розглядається протягом одного місяця.\nРішення про реєстрацію або відмову в ній заявнику повідомляється\nписьмово в 10-денний строк. ( Статтю 15 доповнено частиною згідно\nіз Законом N 2852-IV ( 2852-15 ) від 08.09.2005 )\nПри розгляді питання про реєстрацію можуть бути присутніми\nпредставники об'єднання громадян.\nЗміни до статутних документів, зареєстрованих об'єднань\nгромадян підлягають обов'язковій реєстрації. ( Частина статті 15 в\nредакції Закону N 2424-IV ( 2424-15 ) від 04.02.2005 )\n( Частину статті 15 виключено на підставі Закону N 2424-IV\n( 2424-15 ) від 04.02.2005 )\nОргани, що здійснюють реєстрацію об'єднань громадян, ведуть\nреєстр цих об'єднань.\nРозмір реєстраційного збору встановлюється Кабінетом\nМіністрів України."
    },
    {
      "provision_ref": "art16",
      "section": "16",
      "title": "Стаття 16. Відмова у реєстрації",
      "content": "У реєстрації об'єднанню громадян може бути відмовлено, якщо\nйого назва, статутний або інші документи, подані для реєстрації\nоб'єднання, суперечать вимогам законодавства України.\n( Частина перша статті 16 в редакції Закону N 2651-III ( 2651-14 )\nвід 11.07.2001 )\nРішення про відмову у реєстрації повинно містити підстави\nтакої відмови. Це рішення може бути оскаржено у судовому порядку.\nПро відмову у реєстрації об'єднання громадян реєструючий\nорган повідомляє у засобах масової інформації. ( Статтю 16\nдоповнено частиною третьою згідно із Законом N 3582-12 від\n11.11.93 )"
    },
    {
      "provision_ref": "art17",
      "section": "17",
      "title": "Стаття 17. Повідомлення про заснування",
      "content": "Громадські організації, їх спілки можуть легалізувати своє\nзаснування шляхом письмового повідомлення відповідно Міністерству\nюстиції України, місцевим органам державної виконавчої влади,\nвиконавчим комітетам сільських, селищних, міських Рад народних\nдепутатів."
    },
    {
      "provision_ref": "art18",
      "section": "18",
      "title": "Стаття 18. Символіка об'єднання громадян",
      "content": "Об'єднання громадян можуть використовувати власну символіку.\nСимволіка об'єднання громадян затверджується відповідно до\nйого статуту.\nСимволіка політичних партій не повинна відтворювати державні\nчи релігійні символи.\nСимволіка об'єднання громадян підлягає державній реєстрації у\nпорядку, що визначається Кабінетом Міністрів України."
    },
    {
      "provision_ref": "art19",
      "section": "19",
      "title": "Стаття 19. Припинення діяльності об'єднання громадян",
      "content": "Припинення діяльності об'єднання громадян може бути проведено\nшляхом його реорганізації або ліквідації (саморозпуску,\nпримусового розпуску).\nРеорганізація об'єднання громадян здійснюється відповідно до\nйого статуту. Реєстрація новоствореного об'єднання здійснюється у\nпорядку, встановленому цим Законом.\nЛіквідація об'єднання громадян здійснюється на підставі\nстатуту або рішення суду.\nIV. ПРАВА ОБ'ЄДНАНЬ ГРОМАДЯН, ГОСПОДАРСЬКА ТА ІНША\nКОМЕРЦІЙНА ДІЯЛЬНІСТЬ"
    },
    {
      "provision_ref": "art20",
      "section": "20",
      "title": "Стаття 20. Права зареєстрованих об'єднань громадян",
      "content": "Для здійснення цілей і завдань, визначених у статутних\nдокументах, зареєстровані об'єднання громадян користуються правом:\nвиступати учасником цивільно-правових відносин, набувати\nмайнові і немайнові права;\nпредставляти і захищати свої законні інтереси та законні\nінтереси своїх членів (учасників) у державних та громадських\nорганах;\nбрати участь у політичній діяльності, проводити масові\nзаходи (збори, мітинги, демонстрації тощо);\nідейно, організаційно та матеріально підтримувати інші\nоб'єднання громадян, надавати допомогу в їх створенні;\nстворювати установи та організації;\nодержувати від органів державної влади і управління та\nорганів місцевого самоврядування інформацію, необхідну для\nреалізації своїх цілей і завдань;\nвносити пропозиції до органів влади і управління;\nбрати участь у здійсненні державної регуляторної політики\nвідповідно до Закону України \"Про засади державної регуляторної\nполітики у сфері господарської діяльності\" ( 1160-15 ); { Частину\nпершу статті 20 доповнено абзацом згідно із Законом N 2388-VI\n( 2388-17 ) від 01.07.2010 }\nрозповсюджувати інформацію і пропагувати свої ідеї та цілі;\nзасновувати засоби масової інформації;\nбрати участь у розробленні проектів рішень з питань ґендерної\nрівності, що приймаються органами виконавчої влади та органами\nмісцевого самоврядування; { Частину першу статті 20 доповнено\nабзацом згідно із Законом N 274-VI ( 274-17 ) від 15.04.2008 }\nделегувати своїх представників до складу\nконсультативно-дорадчих органів з питань забезпечення рівних прав\nта можливостей жінок і чоловіків, що утворюються при органах\nвиконавчої влади та органах місцевого самоврядування; { Частину\nпершу статті 20 доповнено абзацом згідно із Законом N 274-VI\n( 274-17 ) від 15.04.2008 }\nпроводити моніторинг з питань забезпечення рівних прав та\nможливостей жінок і чоловіків. { Частину першу статті 20 доповнено\nабзацом згідно із Законом N 274-VI ( 274-17 ) від 15.04.2008 }\nГромадські організації мають право засновувати підприємства,\nнеобхідні для виконання статутних цілей.\nУ порядку, передбаченому законодавством, політичні партії\nтакож мають право:\nбрати участь у виробленні державної політики;\nбрати участь у формуванні органів влади, представництва в їх\nскладі;\nдоступу під час виборчої кампанії до державних засобів\nмасової інформації.\nОб'єднання громадян користуються іншими правами,\nпередбаченими законами України."
    },
    {
      "provision_ref": "art21",
      "section": "21",
      "title": "Стаття 21. Власність об'єднань громадян",
      "content": "Об'єднання громадян може мати у власності кошти та інше\nмайно, необхідне для здійснення його статутної діяльності.\nОб'єднання громадян набуває право власності на кошти та інше\nмайно, передане йому засновниками, членами (учасниками) або\nдержавою, набуте від вступних та членських внесків, пожертвуване\nгромадянами, підприємствами, установами та організаціями, а також\nна майно, придбане за рахунок власних коштів чи на інших\nпідставах, не заборонених законом.\nПолітичні партії також мають право на майно, придбане від\nпродажу суспільно-політичної літератури, інших\nагітаційно-пропагандистських матеріалів, виробів з власною\nсимволікою, проведення фестивалів, свят, виставок, лекцій, інших\nполітичних заходів.\nГромадські організації також мають право на майно та кошти,\nпридбані в результаті господарської та іншої комерційної\nдіяльності створених ними госпрозрахункових установ та\nорганізацій, заснованих підприємств.\nКошти та інше майно об'єднань громадян, в тому числі тих, що\nліквідуються, не може перерозподілятись між їх членами і\nвикористовується для виконання статутних завдань або на\nблагодійні цілі, а у випадках, передбачених законодавчими актами,\nза рішенням суду спрямовується в доход держави.\nСтаття 22. Обмеження щодо одержання коштів та іншого майна\nполітичними партіями, їх установами\nта організаціями\nПолітичним партіям, їх установам та організаціям\nзабороняється прямо або опосередковано одержувати кошти та інше\nмайно від:\nіноземних держав та організацій, міжнародних організацій,\nіноземних громадян та осіб без громадянства;\nдержавних органів, державних підприємств, установ та\nорганізацій, крім випадків, передбачених законами України;\nпідприємств, створених на основі змішаної форми власності,\nякщо участь держави або іноземного учасника в них перевищує 20\nвідсотків;\nнелегалізованих об'єднань громадян;\nанонімних пожертвувачів.\nПолітичні партії не мають права одержувати доходи від акцій\nта інших цінних паперів, їм забороняється мати рахунки в іноземних\nбанках та зберігати в них коштовності.\nПолітичні партії зобов'язані щороку публікувати свої бюджети\nдля загального відома."
    },
    {
      "provision_ref": "art23",
      "section": "23",
      "title": "Стаття 23. Здійснення права власності",
      "content": "Право власності об'єднань громадян реалізують їх вищі\nстатутні органи управління (загальні збори, конференції, з'їзди\nтощо) в порядку, передбаченому законодавством України та\nстатутними документами.\nОкремі функції щодо господарського управління майном може\nбути покладено вищими статутними органами управління на створювані\nними органи, місцеві осередки або передано спілкам об'єднань\nгромадян."
    },
    {
      "provision_ref": "art24",
      "section": "24",
      "title": "Стаття 24. Господарська та інша комерційна діяльність",
      "content": "Для виконання статутних завдань і цілей зареєстровані\nоб'єднання громадян, їх спілки можуть безпосередньо здійснювати\nнеобхідну господарську діяльність без мети отримання прибутку, а\nтакож господарську та іншу комерційну діяльність шляхом утворення\nгоспрозрахункових установ і організацій із статусом юридичної\nособи, заснування підприємств у порядку, встановленому законом.\nПолітичні партії, створювані ними установи і організації не\nмають права засновувати підприємства, крім засобів масової\nінформації, та займатись господарською та іншою комерційною\nдіяльністю, за винятком продажу суспільно-політичної літератури,\nінших пропагандистсько-агітаційних матеріалів, виробів із власною\nсимволікою, проведення фестивалів, свят, виставок, лекцій, інших\nсуспільно-політичних заходів.\nОб'єднання громадян, створені ними установи та організації\nзобов'язані вести оперативний та бухгалтерський облік, статистичну\nзвітність, зареєструватись в органах державної податкової\nінспекції та вносити до бюджету платежі у порядку і розмірах,\nпередбачених законодавством.\nV. НАГЛЯД ТА КОНТРОЛЬ ЗА ДІЯЛЬНІСТЮ ОБ'ЄДНАНЬ ГРОМАДЯН.\nВІДПОВІДАЛЬНІСТЬ ЗА ПОРУШЕННЯ ЗАКОНОДАВСТВА\nСтаття 25. Державний нагляд та контроль за діяльністю\nоб'єднань громадян\nДержавний контроль за діяльністю об'єднань громадян\nздійснюється державними органами у порядку, передбаченому\nзаконодавством України.\nОргани, що проводять легалізацію об'єднань громадян,\nздійснюють контроль за додержанням ними положень статуту.\nПредставники цих органів мають право бути присутніми на заходах,\nщо проводяться об'єднаннями громадян, вимагати необхідні\nдокументи, одержувати пояснення.\nНагляд за виконанням та додержанням законності об'єднаннями\nгромадян здійснюють органи прокуратури.\nКонтроль за джерелами та розмірами надходжень, сплатою\nподатків об'єднаннями громадян здійснюють відповідно фінансові\nоргани та органи державної податкової інспекції."
    },
    {
      "provision_ref": "art26",
      "section": "26",
      "title": "Стаття 26. Порядок здійснення фінансового контролю",
      "content": "Об'єднання громадян у встановленому порядку подають\nфінансовим органам декларації про свої доходи та витрати.\nЩорічно на підставі фінансових декларацій у газеті \"Голос\nУкраїни\" публікуються списки осіб, пожертвування яких на користь\nполітичних партій перевищують розмір, що визначається Верховною\nРадою України.\nСпеціальна комісія Верховної Ради України, до складу якої\nвходять депутати - представники усіх представлених у парламенті\nполітичних партій, розглядає їх фінансову діяльність за рік і\nдоповідає свої висновки на пленарному засіданні Верховної Ради\nУкраїни.\nУ разі порушень фінансової дисципліни політична партія несе\nвідповідальність згідно з законодавством. Незаконні надходження\nвилучаються за рішенням суду у порядку, встановленому законом, і\nзараховуються до Державного бюджету України. ( Частина четверта\nстатті 26 із змінами, внесеними згідно із Законом N 642/97-ВР від\n18.11.97 )"
    },
    {
      "provision_ref": "art27",
      "section": "27",
      "title": "Стаття 27. Відповідальність за порушення законодавства",
      "content": "Посадові особи легалізуючих органів об'єднань громадян та\nгромадяни за порушення законодавства про об'єднання громадян\nнесуть дисциплінарну, цивільно-правову, адміністративну або\nкримінальну відповідальність.\nОб'єднання громадян несуть відповідальність, передбачену цим\nЗаконом та іншими законодавчими актами України.\nКерівництво об'єднанням громадян, яке не легалізувалося у\nвстановленому законом порядку чи якому відмовлено у легалізації,\nабо яке примусово розпущено за рішенням суду, але продовжує діяти,\nа так само участь у діяльності таких об'єднань тягнуть за собою\nадміністративну або кримінальну відповідальність. ( Статтю 27\nдоповнено частиною третьою згідно із Законом N 3582-12 від\n11.11.93 )"
    },
    {
      "provision_ref": "art28",
      "section": "28",
      "title": "Стаття 28. Види стягнення",
      "content": "За порушення законодавства до об'єднання громадян можуть бути\nзастосовані такі стягнення:\nпопередження;\nштраф;\nтимчасова заборона (зупинення) окремих видів діяльності;\nтимчасова заборона (зупинення) діяльності;\nпримусовий розпуск (ліквідація)."
    },
    {
      "provision_ref": "art29",
      "section": "29",
      "title": "Стаття 29. Попередження",
      "content": "При вчиненні об'єднанням громадян правопорушення, яке не\nтягне за собою обов'язкового застосування іншого виду стягнення,\nпередбаченого цим Законом, відповідний легалізуючий орган виносить\nписьмове попередження."
    },
    {
      "provision_ref": "art30",
      "section": "30",
      "title": "Стаття 30. Штраф",
      "content": "В разі грубого або систематичного вчинення правопорушень за\nподанням легалізуючого органу або прокурора на об'єднання громадян\nможе бути накладено штраф в судовому порядку.\nСтаття 31. Тимчасова заборона (зупинення) окремих видів\nабо всієї діяльності об'єднання громадян\nЗ метою припинення незаконної діяльності об'єднання громадян\nза поданням легалізуючого органу або прокурора суд може тимчасово\nзаборонити окремі види діяльності або тимчасово заборонити\nдіяльність об'єднання громадян на строк до трьох місяців.\nТимчасова заборона окремих видів діяльності об'єднання\nгромадян може здійснюватись шляхом встановлення заборони на\nпроведення масових заходів (зборів, мітингів, демонстрацій тощо),\nздійснення видавничої діяльності, проведення банківських операцій,\nоперацій з матеріальними цінностями тощо.\nЗа поданням органу, який звертався до суду щодо тимчасової\nзаборони окремих видів або всієї діяльності об'єднання громадян,\nсуд може продовжити цей термін. При цьому загальний термін\nтимчасової заборони не повинен перевищувати шість місяців.\nПри усуненні причин, що стали підставою для тимчасової\nзаборони, за клопотанням об'єднання громадян його діяльність може\nбути відновлена судом в повному обсязі.\nСтаття 32. Примусовий розпуск (ліквідація)\nоб'єднання громадян\nЗа поданням легалізуючого органу або прокурора рішенням суду\nоб'єднання громадян примусово розпускається (ліквідується) у\nвипадках:\n1) вчинення дій, передбачених статтею 4 цього Закону;\n2) систематичного або грубого порушення вимог статті 22 цього\nЗакону;\n3) продовження протиправної діяльності після накладення\nстягнень, передбачених цим Законом;\n4) зменшення кількості членів політичної партії до числа,\nколи вона не визнається як така.\nСуд одночасно вирішує питання про припинення випуску\nдрукованого засобу масової інформації об'єднання громадян, яке\nпримусово розпускається. ( Статтю 32 доповнено частиною другою\nзгідно із Законом N 3582-12 від 11.11.93 )\nПро примусовий розпуск (ліквідацію) об'єднання громадян\nреєструючий орган протягом п'ятнадцяти днів після набрання\nрішенням суду законної сили повідомляє у засобах масової\nінформації. ( Статтю 32 доповнено частиною третьою згідно із\nЗаконом N 3582-12 від 11.11.93 )\nРішення про примусовий розпуск всеукраїнських та міжнародних\nгромадських організацій на території України приймається судом.\n( Частина четверта статті 32 в редакції Закону N 762-IV ( 762-15 )\nвід 15.05.2003 )\nVI. МІЖНАРОДНІ ЗВ'ЯЗКИ ОБ'ЄДНАНЬ ГРОМАДЯН.\nМІЖНАРОДНІ ОБ'ЄДНАННЯ ГРОМАДЯН"
    },
    {
      "provision_ref": "art33",
      "section": "33",
      "title": "Стаття 33. Міжнародні зв'язки об'єднань громадян",
      "content": "Громадські організації, їх спілки відповідно до своїх\nстатутів можуть засновувати або вступати в міжнародні громадські\n(неурядові) організації, утворювати міжнародні спілки об'єднань\nгромадян, підтримувати прямі міжнародні контакти і зв'язки,\nукладати відповідні угоди, а також брати участь у здійсненні\nзаходів, що не суперечать міжнародним зобов'язанням України.\nПолітичні партії мають право засновувати або вступати в\nміжнародні спілки, статутами яких передбачено створення лише\nконсультативних або координуючих центральних органів.\nСтаття 34. Міжнародні громадські організації.\nФіліали іноземних громадських організацій\nМіжнародні громадські організації, філіали, відділення,\nпредставництва, інші структурні осередки громадських (неурядових)\nорганізацій іноземних держав на території України діють відповідно\nдо цього Закону, інших законодавчих актів України.\nЛегалізована громадська організація, що виступила\nзасновником, стала членом міжнародної організації або іншим шляхом\nпоширила свою діяльність на територію іноземної держави,\nзобов'язана в місячний строк подати необхідні документи для\nреєстрації в Міністерстві юстиції України як міжнародна, якщо інше\nне передбачено законами України. ( Частина друга статті 34 із\nзмінами, внесеними згідно із Законами N 655-XIV ( 655-14 ) від\n13.05.99, N 2424-IV ( 2424-15 ) від 04.02.2005 )\nПорядок реєстрації філіалів та інших структурних осередків\nгромадських організацій іноземних держав встановлюється Кабінетом\nМіністрів України."
    }
  ],
  "definitions": []
}