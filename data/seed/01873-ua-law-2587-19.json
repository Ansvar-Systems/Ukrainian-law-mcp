{
  "id": "ua-law-2587-19",
  "type": "statute",
  "title": "Закон України (2587-19)",
  "title_en": "",
  "short_name": "2587-19",
  "status": "in_force",
  "issued_date": "2018-10-04",
  "url": "https://zakon.rada.gov.ua/laws/show/2587-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо вітання \"Слава Україні! - Героям слава!\"\n\n(Відомості Верховної Ради (ВВР), 2018, № 44, ст.357)\n\nВерховна Рада України постановляє :\n\nI. Внести зміни до таких законів України:\n\n1. У Статуті внутрішньої служби Збройних Сил України , затвердженому Законом України \"Про Статут внутрішньої служби Збройних Сил України\" (Відомості Верховної Ради України, 1999 р., № 22-23, ст. 194 із наступними змінами):\n\n1) у тексті Статуту слова \"Товаришу\" та \"товаришу\" замінити відповідно словами \"Пане (пані)\" та \"пане (пані)\";\n\n2) пункт 10 додатку 2 до Статуту викласти в такій редакції:\n\n\"10. Особа, яка вручила Бойовий Прапор, вітає особовий склад військової частини з одержанням Бойового Прапора словами \"Слава Україні\". Особовий склад військової частини на привітання відповідає: \"Героям слава\". Після цього командир військової частини виступає зі словом у відповідь\".\n\n2. У Стройовому статуті Збройних Сил України , затвердженому Законом України \"Про Стройовий статут Збройних Сил України\" (Відомості Верховної Ради України, 1999 р., № 22-23, ст. 195 із наступними змінами):\n\n1) статтю 84 викласти в такій редакції:\n\n\"84. На вітання начальника або старшого за військовим званням \"Слава Україні\" всі військовослужбовці, які перебувають у строю, відповідають: \"Героям слава\". Якщо начальник або старший за військовим званням прощається, на його слова \"Слава Україні\" військовослужбовці відповідають: \"Героям слава\".\n\nПоза строєм на вітання начальника або старшого за військовим званням \"Бажаю здоров’я, пане (пані)\" або \"Вітаю, воїни (воїне)\" військовослужбовці відповідають: \"Бажаємо (бажаю) здоров’я, пане (пані)\", додаючи в кінці відповіді військове звання без зазначення роду військ чи служби. Під час відповіді Міністрові оборони України військовослужбовці відповідають: \"Бажаємо (бажаю) здоров’я, пане (пані) Міністре оборони України\". Якщо начальник або старший за військовим званням прощається, то на його слова \"До побачення, панове\" військовослужбовці відповідають: \"До побачення, пане (пані)\", додаючи в кінці відповіді військове звання без зазначення роду військ чи служби. Під час відповіді Міністрові оборони України військовослужбовці відповідають: \"До побачення, пане (пані) Міністре оборони України\";\n\n2) у тексті Статуту слова \"Товаришу\", \"товаришу\" та \"Товариші\", \"товариші\" замінити відповідно словами \"Пане (пані)\", \"пане (пані)\" та \"Панове\", \"панове\".\n\n3. У тексті Статуту гарнізонної та вартової служб Збройних Сил України , затвердженого Законом України \"Про Статут гарнізонної та вартової служб Збройних Сил України\" (Відомості Верховної Ради України, 1999 р., № 22-23, ст. 196 із наступними змінами), слово \"Товаришу\" замінити словами \"Пане (пані)\".\n\n4. Закон України \"Про Національну поліцію\" (Відомості Верховної Ради України, 2015 р., № 40-41, ст. 379 із наступними змінами) доповнити статтею 20 -1 такого змісту:\n\n\" Стаття 20 -1 . Вітання поліцейських під час перебування у строю\n\n1. На вітання керівника або старшого за спеціальним званням \"Слава Україні\" всі поліцейські, які перебувають у строю, відповідають: \"Героям слава\". Якщо керівник або старший за спеціальним званням прощається, на його слова \"Слава Україні\" поліцейські відповідають: \"Героям слава\".\n\nII. Цей Закон набирає чинності з дня, наступного за днем його опублікування.\n\nПрезидент України\n\nП.ПОРОШЕНКО\n\nм. Київ\n\n4 жовтня 2018 року\n\n№ 2587-VIII\n\nПро внесення змін до деяких законів України щодо вітання \"Слава Україні! - Героям слава!\"\nЗакон України від 04.10.2018 № 2587-VIII\n\nПрийняття від 04.10.2018\nПостійна адреса:\nhttps://zakon.rada.gov.ua/go/2587-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}