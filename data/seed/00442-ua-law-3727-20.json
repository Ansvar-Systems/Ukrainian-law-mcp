{
  "id": "ua-law-3727-20",
  "type": "statute",
  "title": "Закон України (3727-20)",
  "title_en": "",
  "short_name": "3727-20",
  "status": "in_force",
  "issued_date": "2024-05-22",
  "url": "https://zakon.rada.gov.ua/laws/show/3727-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо імплементації норм законодавства Європейського Союзу з питань роумінгу\n\n(Відомості Верховної Ради (ВВР), 2024, № 38, ст.239)\n\nВерховна Рада України постановляє :\n\nI. Внести зміни до таких законів України:\n\n1. У Законі України \"Про електронні комунікації\" від 16 грудня 2020 року № 1089-IX із наступними змінами:\n\n1) у частині першій статті 2:\n\nпункт 11 викласти в такій редакції:\n\n\"11) виклик (дзвінок) - з’єднання, встановлене за допомогою послуги міжособистісної електронної комунікації, яке дозволяє здійснювати двосторонні голосові електронні комунікації\";\n\nдоповнити пунктами 19 -1 , 21 -1 -21 -3 , 23 -1 , 23 -2 , 47 -1 , 48 -1 , 69 -1 , 83 -1 , 83 -2 , 87 -1 , 90 -1 , 102 -1 -102 -4 , 114 -1 , 115 -1 , 118 -1 такого змісту:\n\n\"19 -1 ) гостьова мережа роумінгової зони Україна - ЄС (гостьова мережа) - наземна електронна комунікаційна мережа мобільного зв’язку загального користування, розташована у країні роумінгової зони Україна - ЄС, відмінна від мережі домашнього постачальника послуг користувача роумінгу, яка дозволяє користувачу роумінгу здійснювати або отримувати виклики (дзвінки), надсилати або отримувати SMS-повідомлення або використовувати передачу даних (доступ до мережі Інтернет) за технологією пакетної комутації на підставі договору з оператором домашньої мережі роумінгової зони Україна - ЄС\";\n\n\"21 -1 ) домашній постачальник послуг роумінгової зони Україна - ЄС - постачальник електронної комунікаційної мережі та/або послуг мобільного зв’язку, який надає користувачу роумінгу в роумінговій зоні Україна - ЄС електронні комунікаційні послуги домашньої мережі мобільного зв’язку;\n\n21 -2 ) домашня мережа роумінгової зони Україна - ЄС (домашня мережа) - електронна комунікаційна мережа мобільного зв’язку загального користування, розташована у країні роумінгової зони Україна - ЄС, що використовується постачальником послуг роумінгу для надання користувачу роумінгу роздрібних регульованих послуг роумінгу;\n\n21 -3 ) домашня роздрібна ціна у роумінговій зоні Україна - ЄС - вітчизняна роздрібна ціна за одиницю послуги постачальника послуг роумінгу у роумінговій зоні Україна - ЄС за здійснення дзвінків та надсилання SMS-повідомлень, оригінація та термінація яких здійснюються в різних електронних комунікаційних мережах загального користування в межах однієї країни у роумінговій зоні Україна - ЄС, а також роздрібна ціна за одиницю обсягу спожитих користувачем даних. У разі відсутності встановленої домашньої роздрібної ціни в роумінговій зоні Україна - ЄС за одиницю послуги до домашньої роздрібної ціни застосовується такий самий механізм тарифікації, як і до користувачів за здійснення дзвінків та надсилання SMS-повідомлень, оригінація та термінація яких здійснюються в різних електронних комунікаційних мережах загального користування в межах однієї країни роумінгової зони Україна - ЄС, а також за обсяг даних, спожитих у країні такого користувача\";\n\n\"23 -1 ) доступ до оптових послуг роумінгу в роумінговій зоні Україна - ЄС - прямий доступ до оптових послуг роумінгу в роумінговій зоні Україна - ЄС або доступ до оптових послуг роумінгу в роумінговій зоні Україна - ЄС для їх перепродажу;\n\n23 -2 ) доступ до оптових послуг роумінгу в роумінговій зоні Україна - ЄС для їх перепродажу - надання послуг роумінгу в роумінговій зоні Україна - ЄС на оптовій основі оператором мережі мобільного зв’язку, відмінним від оператора гостьової мережі, іншому суб’єкту господарювання з метою надання цим суб’єктом господарювання користувачам роумінгу регульованих послуг роумінгу\";\n\n\"47 -1 ) користувач регульованих послуг роумінгу (користувач роумінгу в роумінговій зоні Україна - ЄС) - користувач постачальника, що надає регульовані послуги роумінгу за допомогою наземної електронної комунікаційної мережі мобільного зв’язку загального користування, розташованій у роумінговій зоні Україна - ЄС, договір або угода про надання роздрібних електронних комунікаційних послуг якого з таким постачальником послуг роумінгу дозволяє роумінг у роумінговій зоні Україна - ЄС\";\n\n\"48 -1 ) коротке текстове повідомлення (SMS-повідомлення) - текстове повідомлення, що складається переважно з літер та/або цифр, яке пересилається між номерами мобільного та/або фіксованого зв’язку, розподіленими відповідно до національних планів нумерації\";\n\n\"69 -1 ) номер Європейського Союзу - номер із національних планів нумерації, що відповідає кодам країн відповідно до Рекомендацій Міжнародного союзу електрозв’язку ITU-Т E.164 \"Міжнародний план нумерації мереж загального користування\" для географічних територій, що належать до території Європейського Союзу\";\n\n\"83 -1 ) послуга термінації голосового трафіка на мережі мобільного зв’язку - оптова послуга, необхідна для термінації викликів на номери мереж мобільного зв’язку та номери екстрених служб, що є загальнодоступними ресурсами нумерації, а саме на номери з національних планів нумерації, що надається постачальниками електронних комунікаційних послуг та/або мереж, які мають можливість забезпечувати термінацію та встановлювати ставки термінації для викликів на такі номери, у разі наявності взаємоз’єднання принаймні з однією мережею незалежно від технології, що використовується, включаючи порти взаємоз’єднання мереж;\n\n83 -2 ) послуга термінації голосового трафіка на мережі фіксованого зв’язку - оптова послуга, необхідна для термінації викликів на географічні і негеографічні номери мереж фіксованого зв’язку та номери екстрених служб, що є загальнодоступними ресурсами нумерації, а саме на номери з національних планів нумерації, що надається постачальниками електронних комунікаційних послуг та/або мереж, які мають можливість забезпечувати термінацію та встановлювати ставки термінації для викликів на такі номери, у разі наявності взаємоз’єднання принаймні з однією мережею незалежно від технології, що використовується, включаючи порти взаємоз’єднання мереж\";\n\n\"87 -1 ) постачальник послуг роумінгу в роумінговій зоні Україна - ЄС - постачальник електронних комунікаційних мереж та/або послуг, який надає користувачу роумінгу в роумінговій зоні Україна - ЄС роздрібні регульовані послуги роумінгу\";\n\n\"90 -1 ) прямий доступ до оптових послуг роумінгу в роумінговій зоні Україна - ЄС - надання засобів та/або послуг оператором мережі мобільного зв’язку іншому суб’єкту господарювання на визначених умовах з метою надання цим суб’єктом господарювання користувачам роумінгу регульованих послуг роумінгу\";\n\n\"102 -1 ) регульована послуга передачі даних у роумінгу - послуга роумінгу в роумінговій зоні Україна - ЄС, яка дозволяє користувачу роумінгу в роумінговій зоні Україна - ЄС використовувати передачу даних (доступ до мережі Інтернет) за технологією пакетної комутації за допомогою його мобільного кінцевого (термінального) обладнання під час перебування у гостьовій мережі в межах роумінгової зони Україна - ЄС, за винятком передачі або отримання регульованих викликів або SMS-повідомлень у роумінгу, але включаючи передачу та отримання мультимедійних повідомлень (MMS-повідомлень);\n\n102 -2 ) регульоване SMS-повідомлення в роумінгу - SMS-повідомлення, надіслане користувачем роумінгу в роумінговій зоні Україна - ЄС, що оригінується в гостьовій мережі в межах роумінгової зони Україна - ЄС та термінується в електронній комунікаційній мережі загального користування в межах роумінгової зони Україна - ЄС, або SMS-повідомлення, отримане користувачем роумінгу в роумінговій зоні Україна - ЄС, що оригінується з електронної комунікаційної мережі загального користування в межах роумінгової зони Україна - ЄС та термінується на гостьову мережу в межах роумінгової зони Україна - ЄС;\n\n102 -3 ) регульований виклик у роумінгу - виклик мобільного голосового зв’язку, здійснений користувачем роумінгу в роумінговій зоні Україна - ЄС, що оригінується в гостьовій мережі в межах роумінгової зони Україна - ЄС та термінується в електронній комунікаційній мережі загального користування в межах роумінгової зони Україна - ЄС, або виклик мобільного голосового зв’язку, отриманий користувачем роумінгу, що оригінується з електронної комунікаційної мережі загального користування в межах роумінгової зони Україна - ЄС та термінується на гостьову мережу в межах роумінгової зони Україна - ЄС;\n\n102 -4 ) регульовані послуги роумінгу - регульований виклик в роумінгу у роумінговій зоні Україна - ЄС, регульоване SMS-повідомлення в роумінгу в роумінговій зоні Україна - ЄС або регульована послуга передачі даних у роумінгу (доступу до мережі Інтернет) у межах роумінгової зони Україна - ЄС\";\n\n\"114 -1 ) розрахункова такса (ставка) - розмір плати за оригінацію, транзит чи термінацію одиниці трафіка\";\n\n\"115 -1 ) роумінг у роумінговій зоні Україна - ЄС - використання мобільного кінцевого (термінального) обладнання користувачем роумінгу в роумінговій зоні Україна - ЄС для здійснення чи отримання викликів у межах роумінгової зони Україна - ЄС, надсилання чи отримання SMS-повідомлень у межах роумінгової зони Україна - ЄС або використання передачі даних (доступу до мережі Інтернет) за технологією пакетної комутації в межах роумінгової зони Україна - ЄС під час перебування в гостьовій мережі на підставі договорів між оператором домашньої мережі та оператором гостьової мережі, якщо користування послугами роумінгу в межах роумінгової зони Україна - ЄС здійснюється в країні, відмінній від країни, в якій знаходиться домашній постачальник послуг роумінгової зони Україна - ЄС\";\n\n\"118 -1 ) спільна роумінгова зона України та Європейського Союзу (роумінгова зона Україна - ЄС) - територія, що охоплює Україну та держави - члени Європейського Союзу\";\n\n2) у статті 9 :\n\nу частині першій:\n\nабзац перший викласти в такій редакції:\n\n\"1. Регуляторний орган відповідно до компетенції може вимагати від постачальників електронних комунікаційних мереж та/або послуг, інших суб’єктів господарювання, які надають пов’язані засоби або пов’язані послуги у сфері електронних комунікацій, користувачів радіочастотного спектра, центральних та місцевих органів виконавчої влади, органів влади Автономної Республіки Крим, органів місцевого самоврядування надання у письмовій та/або електронній формі інформації, пов’язаної з умовами загальної авторизації, правом користування радіочастотним спектром і ресурсами нумерації, та в інших випадках, передбачених цим Законом, зокрема з метою\";\n\nдоповнити пунктами 9 і 10 такого змісту:\n\n\"9) здійснення повноважень, передбачених цим Законом щодо роумінгу в роумінговій зоні Україна - ЄС;\n\n10) підготовки інформації на запит Органу європейських регуляторів електронних комунікацій (BEREC) або Агентства з підтримки BEREC (Офісу BEREC)\";\n\nдоповнити абзацом дванадцятим такого змісту:\n\n\"Якщо інформації, отриманої відповідно до частини першої цієї статті, недостатньо для того, щоб регуляторний орган виконував свої повноваження, у тому числі для надання інформації Органу європейських регуляторів електронних комунікацій (BEREC) або Агентству з підтримки BEREC (Офісу BEREC), таку інформацію регуляторний орган може запитувати в інших суб’єктів господарювання, що здійснюють діяльність у сфері електронних комунікацій або тісно пов’язаних секторах, незалежно від форми власності\";\n\nабзац перший частини четвертої викласти в такій редакції:\n\n\"4. Зазначені у частині першій цієї статті суб’єкти зобов’язані надавати на запити до регуляторного органу інформацію, у тому числі фінансову інформацію та інформацію з обмеженим доступом (крім службової інформації та державної таємниці), що запитується для виконання регуляторним органом повноважень, передбачених цим Законом, відповідно до зазначених у запиті строків, рівнів деталізації та змісту запиту, а також надавати інформацію на обґрунтовані запити BEREC або Офісу BEREC, Європейської Комісії, що надходять через регуляторний орган\";\n\n3) частину восьму статті 10 доповнити пунктом 12 такого змісту:\n\n\"12) у разі наявності обґрунтованої інформації про ознаки порушення положень щодо роумінгу в роумінговій зоні Україна - ЄС, визначених законодавством у сфері електронних комунікацій\";\n\n4) статтю 14 після частини другої доповнити новою частиною такого змісту:\n\n\"3. У разі наявності в регуляторного органу доказів порушення положень щодо роумінгу в роумінговій зоні Україна - ЄС, визначених законодавством у сфері електронних комунікацій, регуляторний орган приймає рішення про винесення розпорядження про усунення таких порушень невідкладно, без затримок, а також розпочинає здійснення заходів з розгляду питання щодо застосування адміністративно-господарських санкцій\".\n\nУ зв’язку з цим частини третю і четверту вважати відповідно частинами четвертою і п’ятою;\n\n5) частину третю статті 15 викласти в такій редакції:\n\n\"3. Оскарження в судовому порядку припису уповноваженої посадової особи регуляторного органу чи розпорядження регуляторного органу не зупиняє їх виконання, якщо судовим рішенням не передбачено інше\";\n\n6) пункт 1 частини першої статті 23 після абзацу четвертого доповнити новим абзацом такого змісту:\n\n\"роумінг у роумінговій зоні Україна - ЄС\".\n\nУ зв’язку з цим абзац п’ятий вважати абзацом шостим;\n\n7) у статті 91 :\n\nпункти 1 і 2 частини першої викласти в такій редакції:\n\n\"1) за послуги термінації національного голосового трафіка на мережі мобільного зв’язку;\n\n2) за послуги термінації національного голосового трафіка на мережі фіксованого зв’язку\";\n\nчастини шосту і сьому викласти в такій редакції:\n\n\"6. Регуляторний орган встановлює єдині граничні ставки термінації голосового трафіка на мережі мобільного зв’язку, що надходить з номерів Європейського Союзу чи номерів України, які перебувають у роумінгу в Європейському Союзі, та єдині граничні ставки термінації голосового трафіка на мережі фіксованого зв’язку, що надходить з номерів Європейського Союзу чи номерів України, які перебувають у роумінгу в Європейському Союзі, що стягують постачальники оптових послуг голосового зв’язку за надання послуг термінації голосового трафіка на мережі мобільного та фіксованого зв’язку. Зазначені ставки встановлюються регуляторним органом відповідно до ставок, визначених законодавством Європейського Союзу.\n\nДія положень цієї частини не поширюється на виклики на номери, за якими надаються безкоштовні послуги (за рахунок абонента, якого викликають) або послуги, які передбачають додаткову плату або спільну плату чи розподіл витрат (прибутків).\n\n7. Регуляторний орган повинен здійснювати моніторинг та забезпечувати правильність застосування ставок термінації голосового трафіка постачальниками послуг термінації голосового трафіка.\n\nУ разі якщо Європейська Комісія не встановить єдиних граничних ставок термінації голосового трафіка на мережі мобільного та/або фіксованого зв’язку, регуляторний орган може провести аналіз ринків термінації голосового трафіка відповідно до статей 81-84 цього Закону з метою оцінки необхідності накладення регуляторних зобов’язань. Якщо регуляторний орган за результатами проведеного аналізу встановлює орієнтовані на собівартість ставки термінації на відповідному ринку, вони повинні відповідати принципам, критеріям та параметрам, встановленим частинами другою - п’ятою цієї статті. Орієнтовані на собівартість ставки термінації, встановлені відповідно до частини шостої цієї статті, застосовуються до дзвінків, що надходять з номерів, включених до національних планів нумерації, що відповідають кодам країн відповідно до Рекомендацій Міжнародного союзу електрозв’язку ITU-Т E.164 \"Міжнародний план нумерації мереж загального користування\" для географічних областей, що належать до території Європейського Союзу\";\n\n8) доповнити статтею 104 -1 такого змісту:\n\n\" Стаття 104 -1 . Загальні засади надання послуг роумінгу в роумінговій зоні Україна - ЄС\n\n1. Постачальники послуг роумінгу в роумінговій зоні Україна - ЄС не стягують жодної доплати до домашньої роздрібної ціни з користувачів роумінгу в роумінговій зоні Україна - ЄС за будь-які здійснені або отримані регульовані виклики в роумінгу, за будь-які надіслані регульовані SMS-повідомлення в роумінгу або за будь-які спожиті регульовані послуги передачі даних у роумінгу (доступу до мережі Інтернет), а також не стягують жодної загальної плати за користування термінальним обладнанням або послугою за кордоном в будь-якій державі - члені Європейського Союзу, за винятком доплат, передбачених частинами п’ятою і шостою цієї статті.\n\n2. Постачальники послуг роумінгу в роумінговій зоні Україна - ЄС можуть пропонувати, а користувачі роумінгу в роумінговій зоні Україна - ЄС можуть свідомо обирати роумінговий тариф, відмінний від встановленого тарифу відповідно до частин першої, третьої, п’ятої та шостої цієї статті, на підставі якого користувачі роумінгу в роумінговій зоні Україна - ЄС отримують переваги від тарифу на регульовані послуги роумінгу, відмінного від тарифу, наданого за відсутності такого вибору.\n\nКористувач роумінгу в роумінговій зоні Україна - ЄС може у будь-який час подати запит на перехід на або з тарифу, встановленого відповідно до частин першої, третьої, п’ятої та шостої цієї статті, а такий перехід повинен бути здійснений протягом одного робочого дня з моменту отримання запиту, бути безкоштовним та не передбачати умов або обмежень, які можуть стосуватися положень договору про надання електронних комунікаційних послуг, крім послуг роумінгу в роумінговій зоні Україна - ЄС.\n\nПостачальники послуг роумінгу в роумінговій зоні Україна - ЄС мають право відкладати (відтерміновувати) перехід (переключення) між тарифами до моменту завершення мінімального строку дії попереднього встановленого тарифу, який не має перевищувати двох місяців.\n\n3. Постачальники послуг роумінгу в роумінговій зоні Україна - ЄС не можуть пропонувати роздрібні регульовані послуги роумінгу на умовах, менш вигідних, ніж умови, що пропонуються для надання тих самих послуг у домашній мережі, зокрема щодо якості послуг, передбачених договором про надання роздрібних електронних комунікаційних послуг, якщо те саме покоління мережі мобільного зв’язку та технології доступні у гостьовій мережі.\n\n4. Оператори мереж мобільного зв’язку мають уникати необґрунтованих затримок переходу та реєстрації кінцевого обладнання користувачів роумінгу між мережами (хендовер) при перетині кордонів у межах роумінгової зони Україна - ЄС.\n\n5. Постачальники послуг роумінгу в роумінговій зоні Україна - ЄС згідно з правилами, встановленими регуляторним органом, можуть застосовувати політику добросовісного користування щодо споживання роздрібних регульованих послуг роумінгу, що надаються за домашніми роздрібними цінами, з метою запобігання зловживанню або аномальному споживанню роздрібних регульованих послуг роумінгу користувачами роумінгу в роумінговій зоні Україна - ЄС, зокрема споживанню таких послуг користувачами роумінгу в країні, відмінній від країни їхнього домашнього постачальника послуг, крім споживання роздрібних регульованих послуг роумінгу під час періодичних подорожей. Будь-яка політика добросовісного користування має дозволяти користувачам роумінгу споживання обсягів роздрібних регульованих послуг роумінгу за встановленими домашніми роздрібними цінами, що відповідають їхнім тарифним планам.\n\nПостачальники послуг роумінгу в роумінговій зоні Україна - ЄС можуть встановлювати додаткову доплату за споживання роздрібних регульованих послуг роумінгу, що перевищує будь-які обмеження відповідно до будь-якої політики добросовісного користування, а також в інших випадках, передбачених правилами застосування політики добросовісного користування щодо споживання роздрібних регульованих послуг роумінгу, що надаються за домашніми роздрібними цінами, з метою запобігання зловживанню або аномальному споживанню роздрібних регульованих послуг роумінгу користувачами роумінгу в роумінговій зоні Україна - ЄС, та встановлення додаткових доплат за споживання роздрібних регульованих послуг роумінгу, що перевищує будь-які обмеження відповідно до будь-якої політики добросовісного користування, які визначаються регуляторним органом.\n\nРегуляторний орган може в будь-який час вимагати від постачальника послуг роумінгу в роумінговій зоні Україна - ЄС змінити або скасувати додаткову доплату, якщо встановлення такої плати не відповідає цій частині та правилам, встановленим регуляторним органом відповідно до цієї частини.\n\nРегуляторний орган щороку інформує Європейську Комісію щодо застосування положень цієї частини, зокрема щодо встановлення додаткових доплат.\n\n6. За виняткових випадків для забезпечення сталості домашньої моделі тарифікації, якщо постачальник послуги роумінгу в роумінговій зоні Україна - ЄС не в змозі відшкодувати свої фактичні та прогнозовані витрати на надання регульованих послуг роумінгу відповідно до частин першої, третьої і п’ятої цієї статті за рахунок своїх загальних фактичних і прогнозованих доходів від надання таких послуг, такий постачальник послуг роумінгу може подати до регуляторного органу заявку на отримання дозволу на стягнення доплати.\n\nДоплата стягується лише в обсязі, необхідному для відшкодування витрат на надання роздрібних регульованих послуг роумінгу, з урахуванням встановлених граничних оптових ставок. Порядок та методика проведення оцінки сталості надання роздрібних регульованих послуг роумінгу за домашніми роздрібними цінами встановлюються регуляторним органом.\n\nРегуляторний орган може в будь-який час вимагати від постачальника послуг роумінгу в роумінговій зоні Україна - ЄС змінити або скасувати доплату, якщо стягнення такої доплати не відповідає цій частині та правилам, встановленим регуляторним органом відповідно до цієї частини.\n\nРегуляторний орган щороку інформує Європейську Комісію щодо застосування положень цієї частини, зокрема щодо стягнення доплат.\n\n7. Постачальники послуг роумінгу в роумінговій зоні Україна - ЄС не стягують жодних доплат за отримані регульовані SMS-повідомлення в роумінгу або отримані повідомлення голосової пошти в роумінгу. Зазначена вимога не обмежує постачальника послуг роумінгу в роумінговій зоні Україна - ЄС у праві встановлювати іншу плату, зокрема за прослуховування таких повідомлень.\n\n8. Постачальники послуг роумінгу та користувачі роумінгу в роумінговій зоні Україна - ЄС зобов’язані дотримуватися положень щодо роумінгу в роумінговій зоні Україна - ЄС, визначених законодавством у сфері електронних комунікацій.\n\n9. Оператори мереж мобільного зв’язку повинні задовольняти всі обґрунтовані запити щодо отримання доступу до оптових послуг роумінгу в роумінговій зоні Україна - ЄС, зокрема у спосіб, що забезпечить постачальнику послуг роумінгу в роумінговій зоні Україна - ЄС можливість надання в гостьовій мережі роздрібних послуг мобільного зв’язку, аналогічних тим, які пропонуються в домашній мережі, якщо це технічно можливо. У зв’язку з цим оператори мереж мобільного зв’язку мають публікувати типову пропозицію щодо доступу до оптових послуг роумінгу в роумінговій зоні Україна - ЄС.\n\n10. Оператори мереж мобільного зв’язку можуть відмовляти в задоволенні запитів щодо отримання доступу до оптових послуг роумінгу в роумінговій зоні Україна - ЄС виключно на підставі таких об’єктивних критеріїв, як технічна можливість і цілісність мережі. Комерційний інтерес не може бути підставою для відмови в наданні доступу до оптових послуг роумінгу в роумінговій зоні Україна - ЄС з метою обмеження конкуренції в наданні послуг роумінгу в роумінговій зоні Україна - ЄС.\n\n11. Доступ до оптових послуг роумінгу в роумінговій зоні Україна - ЄС включає доступ до всіх елементів мережі та пов’язаних із ними засобів, послуг, програмного забезпечення та інформаційних систем, необхідних для надання регульованих послуг роумінгу користувачам, а також охоплює всі доступні технології та покоління мереж.\n\n12. З метою надання регульованих послуг роумінгу оператори мереж мобільного зв’язку повинні дотримуватися правил надання роздрібних регульованих послуг роумінгу, а також умов та правил надання оптового доступу (включаючи оптову плату за регульовані послуги роумінгу) до електронних комунікаційних мереж мобільного зв’язку загального користування для надання регульованих послуг роумінгу, встановлених регуляторним органом.\n\nОператори гостьової мережі роумінгової зони Україна - ЄС не повинні стягувати з постачальника послуг роумінгу будь-яку оптову плату, пов’язану із здійсненням будь-якого типу екстреної комунікації, ініційованої користувачем роумінгу, або з передачею інформації про місцезнаходження абонента, який ініціював екстрену комунікацію.\n\nОператори мобільного зв’язку можуть погоджувати між собою оптові тарифи на роумінг у роумінговій зоні Україна - ЄС, на які не поширюються обмеження, встановлені регуляторним органом відповідно до цієї частини, включаючи інноваційні схеми оптового ціноутворення, які безпосередньо не пов’язані з обсягом фактичного споживання.\n\n13. З метою інформування користувачів роумінгу в роумінговій зоні Україна - ЄС про стягнення плати за послуги роумінгу під час споживання послуг роумінгу в роумінговій зоні Україна - ЄС кожен постачальник послуг роумінгу в роумінговій зоні Україна - ЄС зобов’язаний без необґрунтованої затримки та безкоштовно шляхом надсилання автоматичного повідомлення надавати користувачам під час їх в’їзду на територію країни, відмінної від країни їхнього домашнього постачальника послуг, основну індивідуальну інформацію про встановлені тарифи в роумінгу в роумінговій зоні Україна - ЄС з урахуванням розміру податку на додану вартість у національній валюті, крім випадків, якщо користувач роумінгу повідомив про відсутність потреби в такому інформуванні. Регуляторний орган визначає зобов’язання щодо інформування, яке також застосовується у випадку, якщо користувачі роумінгу українських операторів перебувають у роумінгу на території країн, що не входять до Європейського Союзу, або в неназемних мережах радіозв’язку.\n\nДія положень цієї частини не поширюється на пристрої міжмашинної взаємодії, що використовують мобільний зв’язок для передачі даних.\n\n14. У разі якщо користувач роумінгу в’їжджає до країни Європейського Союзу, основна індивідуальна інформація про тарифи, передбачена частиною тринадцятою цієї статті, має доповнюватися, зокрема, інформацією про будь-яку політику добросовісного користування, будь-яку доплату, що стягується з метою забезпечення сталості, потенційний ризик збільшення плати через споживання послуг з доданою вартістю, а також про безкоштовний номер телефону для отримання більш детальної інформації.\n\nДія положень цієї частини не поширюється на пристрої міжмашинної взаємодії, що використовують мобільний зв’язок для передачі даних.\n\n15. Постачальник послуг роумінгу в роумінговій зоні Україна - ЄС надсилає сповіщення користувачу роумінгу в роумінговій зоні Україна - ЄС, якщо обсяг регульованих послуг роумінгу згідно з політикою добросовісного користування повністю спожито або досягнуто будь-якого ліміту споживання, що застосовується.\n\n16. Кожен постачальник послуг роумінгу в роумінговій зоні Україна - ЄС своєчасно та безкоштовно надає всім своїм користувачам роумінгу в роумінговій зоні Україна - ЄС доступ до інформації про фактичний обсяг спожитих послуг та обсяг витрачених коштів у валюті, в якій користувачу роумінгу виставляється рахунок за використання регульованих послуг передачі даних у роумінгу (доступу до мережі Інтернет), який гарантує, що без явної згоди користувача витрати на регульовані послуги передачі даних у роумінгу (доступу до мережі Інтернет) протягом визначеного періоду використання, за винятком мультимедійних повідомлень (MMS-повідомлень), що оплачуються за одиницю, не перевищують визначений фінансовий ліміт. Користувачі роумінгу в роумінговій зоні Україна - ЄС можуть повідомити постачальника послуг роумінгу, що їм не потрібен доступ до такої інформації.\n\n17. Постачальники послуг роумінгу в роумінговій зоні Україна - ЄС забезпечують належне інформування своїх користувачів роумінгу щодо способів доступу до екстрених служб у відвідуваній країні Європейського Союзу.\n\n18. Постачальники послуг роумінгу в роумінговій зоні Україна - ЄС мають надавати всім користувачам інформацію у повному обсязі про встановлені тарифи на роумінг під час придбання тарифних планів. Постачальники послуг роумінгу в роумінговій зоні Україна - ЄС також мають надати своїм користувачам роумінгу в роумінговій зоні Україна - ЄС оновлену інформацію про встановлені тарифи на роумінг без зайвої затримки кожного разу, коли ці тарифи змінюються.\n\n19. Регуляторний орган встановлює детальні правила щодо застосування положень частин тринадцятої - вісімнадцятої цієї статті\";\n\n9) частину першу статті 105 доповнити пунктом 13 такого змісту:\n\n\"13) інформацію про умови надання роздрібних послуг роумінгу в роумінговій зоні Україна - ЄС відповідно до правил, встановлених регуляторним органом\";\n\n10) у частині першій статті 107:\n\nпункт 6 доповнити словами \"у тому числі роздрібних послуг роумінгу в роумінговій зоні Україна - ЄС\";\n\nпункт 7 після слів \"електронних комунікаційних послуг\" доповнити словами \"у тому числі роздрібних послуг роумінгу в роумінговій зоні Україна - ЄС\";\n\nпункт 8 після слів \"щодо наданих електронних комунікаційних послуг\" доповнити словами \"у тому числі роздрібних послуг роумінгу в роумінговій зоні Україна - ЄС\";\n\nпункт 14 після слів \"електронної комунікаційної послуги\" доповнити словами \"у тому числі роздрібної послуги роумінгу в роумінговій зоні Україна - ЄС\";\n\nпункт 15 доповнити словами \"у тому числі роздрібної послуги роумінгу в роумінговій зоні Україна - ЄС\";\n\n11) у статті 111 :\n\nчастину п’яту доповнити абзацом другим такого змісту:\n\n\"Постачальники послуг роумінгу в роумінговій зоні Україна - ЄС мають пропонувати роздрібні регульовані послуги роумінгу відповідно до частини третьої статті 104 -1 цього Закону\";\n\nдоповнити частиною сьомою такого змісту:\n\n\"7. Регуляторний орган здійснює моніторинг та збирання інформації про випадки ненавмисного роумінгу в роумінговій зоні Україна - ЄС і вживає заходів відповідно до закону\";\n\n12) частину першу статті 123 викласти в такій редакції:\n\n\"1. Споживач має право звернутися до регуляторного органу щодо врегулювання спору з постачальником електронних комунікаційних послуг, що виникає відповідно до цього Закону та стосується виконання договорів.\n\nПраво, передбачене абзацом першим цієї частини, також застосовується до користувачів роумінгу щодо спорів, пов’язаних з роумінгом у роумінговій зоні Україна - ЄС.\n\nУ разі якщо спори, передбачені абзацом першим або другим цієї частини, також стосуються сторін у державах - членах Європейського Союзу, регуляторний орган координує свої дії з компетентними органами таких держав з метою врегулювання спору\";\n\n13) у статті 126 :\n\nу частині першій:\n\nабзац перший викласти в такій редакції:\n\n\"1. Регуляторний орган застосовує до постачальників електронних комунікаційних мереж та/або послуг, інших суб’єктів господарювання, які надають пов’язані засоби або пов’язані послуги у сфері електронних комунікацій, користувачів радіочастотного спектра (крім фізичних осіб) такі адміністративно-господарські санкції за порушення вимог цього Закону та виданих відповідно до нього нормативно-правових актів\";\n\nдоповнити пунктом 10 такого змісту:\n\n\"10) у разі порушення положень щодо роумінгу в роумінговій зоні Україна - ЄС, визначених законодавством у сфері електронних комунікацій, - штраф у розмірі від 1 тисячі до 5 тисяч неоподатковуваних мінімумів доходів громадян (відповідно до методики, що встановлюється регуляторним органом) за кожен факт порушення\";\n\nчастину четверту викласти в такій редакції:\n\n\"4. У разі якщо користувач радіочастотного спектра не є постачальником електронних комунікаційних мереж та/або послуг, технологічним користувачем, користувачем радіочастотного спектра для потреб мовлення, до нього застосовуються адміністративні стягнення відповідно до Кодексу України про адміністративні правопорушення\";\n\n14) статтю 128 доповнити частинами п’ятою - сьомою такого змісту:\n\n\"5. Центральний орган виконавчої влади у сфері електронних комунікацій та радіочастотного спектра, регуляторний орган здійснюють моніторинг законодавства Європейського Союзу щодо роумінгу та у встановленому порядку забезпечують вдосконалення національного законодавства до законодавства Європейського Союзу щодо роумінгу у разі внесення відповідних змін до нього.\n\nЗ цією метою центральний орган виконавчої влади у сфері електронних комунікацій та радіочастотного спектра, регуляторний орган проводять консультації з Європейською Комісією або будь-яким іншим органом, визначеним Європейською Комісією, за результатами яких враховують відповідні висновки, настанови, рекомендації та пропозиції для подальшого розроблення проектів нормативно-правових актів щодо роумінгу.\n\n6. Регуляторний орган інформує Європейську Комісію про правила та заходи щодо забезпечення виконання положень про роумінг (включаючи застосування адміністративно-господарських санкцій) та про будь-які зміни, що їх стосуються.\n\n7. Центральний орган виконавчої влади у сфері електронних комунікацій та радіочастотного спектра, регуляторний орган своєчасно та в повному обсязі надають на запит Європейської Комісії або будь-яким іншим органам, визначеним Європейською Комісією, документи, статистичну та іншу інформацію, необхідну для виконання ними своїх завдань та функцій\".\n\n2. У Законі України \"Про Національну комісію, що здійснює державне регулювання у сферах електронних комунікацій, радіочастотного спектра та надання послуг поштового зв’язку\" від 16 грудня 2021 року № 1971-IX із наступними змінами:\n\n1) у статті 1 :\n\nчастину третю викласти в такій редакції:\n\n\"3. Регуляторний орган є колегіальним органом, утворюється у складі семи членів, у тому числі Голови регуляторного органу, набуває повноважень з моменту призначення більше половини його загального кількісного складу\";\n\nдоповнити частиною шостою такого змісту:\n\n\"6. Регуляторний орган має належні технічні, фінансові та кадрові ресурси для виконання покладених на нього завдань відповідно до цього Закону та інших законів України\";\n\n2) у статті 4 :\n\nпункти 3 і 5 частини третьої викласти в такій редакції:\n\n\"3) регулювання цін (тарифів) на послуги у сферах електронних комунікацій (у тому числі регульованих послуг роумінгу), радіочастотного спектра та послуг поштового зв’язку у випадках та порядку, встановлених законом\";\n\n\"5) забезпечення здійснення радіочастотного моніторингу, моніторингу якості електронних комунікаційних послуг та послуг поштового зв’язку, моніторингу рівня тарифів (цін) на універсальні послуги та їх доступності споживачам, моніторингу виконання положень законодавства щодо роумінгу в роумінговій зоні Україна - ЄС\";\n\nчастину четверту доповнити пунктами 10 -1 , 10 -2 , 10 -3 , 28 -7 та 28 -8 такого змісту:\n\n\"10 -1 ) забезпечення відповідно до Закону України \"Про електронні комунікації\" здійснення заходів для регулювання відносин, пов’язаних з роумінгом у спільній роумінговій зоні України та Європейського Союзу (роумінгова зона Україна - ЄС), відповідно до положень законодавства Європейського Союзу, що регулює роумінг, та під час надання послуг роумінгу в роумінговій зоні Україна - ЄС користувачам роумінгу, у тому числі щодо:\n\nа) здійснення державного нагляду (контролю) за дотриманням постачальниками електронних комунікаційних мереж та/або послуг загальних засад доступу до оптових послуг роумінгу в межах роумінгової зони Україна - ЄС, передбачених Законом України \"Про електронні комунікації\", та вжиття заходів відповідно до закону;\n\nб) здійснення моніторингу та збирання інформації про ненавмисний роумінг у роумінговій зоні Україна - ЄС, а також вжиття інших заходів відповідно до закону, у тому числі шляхом оповіщення користувачів роумінгу в роумінговій зоні Україна - ЄС будь-яким доступним способом про ризик ненавмисного роумінгу у прикордонних областях України;\n\nв) здійснення моніторингу методів керування трафіком у роумінговій зоні Україна - ЄС для оцінки використання зазначених методів не на користь користувачів послуг роумінгу в роумінговій зоні Україна - ЄС, а також вжиття заходів відповідно до закону;\n\nг) здійснення моніторингу тарифів на регульовані послуги роумінгу;\n\nґ) здійснення моніторингу та контролю за дотриманням постачальниками електронних комунікаційних мереж та/або послуг політики добросовісного користування щодо споживання роздрібних регульованих послуг роумінгу та механізму сталості домашньої моделі тарифікації таких постачальників;\n\nд) розроблення та затвердження правил надання роздрібних регульованих послуг роумінгу відповідно до статті 104 -1 Закону України \"Про електронні комунікації\";\n\nе) встановлення єдиних граничних ставок термінації голосового трафіка на мережі мобільного зв’язку, що надходить з номерів Європейського Союзу чи номерів України, які перебувають у роумінгу в Європейському Союзі, та єдиних граничних ставок термінації голосового трафіка на мережі фіксованого зв’язку, що надходить з номерів Європейського Союзу чи номерів України, які перебувають у роумінгу в Європейському Союзі, які стягують постачальники оптових послуг голосового зв’язку за надання послуг термінації голосового трафіка на мережі мобільного та фіксованого зв’язку. Зазначені ставки встановлюються відповідно до ставок, встановлених законодавством Європейського Союзу;\n\nє) розроблення та затвердження умов та правил надання оптового доступу (включаючи оптову плату за регульовані послуги роумінгу) до електронних комунікаційних мереж мобільного зв’язку загального користування для надання регульованих послуг роумінгу;\n\nж) розроблення та затвердження правил застосування політики добросовісного користування щодо споживання роздрібних регульованих послуг роумінгу, що надаються за домашніми роздрібними цінами, з метою запобігання зловживанню або аномальному споживанню роздрібних регульованих послуг роумінгу користувачами роумінгу в роумінговій зоні Україна - ЄС, та встановлення додаткових доплат за споживання роздрібних регульованих послуг роумінгу, що перевищує будь-які обмеження відповідно до будь-якої політики добросовісного користування;\n\nз) встановлення порядку та методики оцінки сталості надання роздрібних послуг роумінгу в роумінговій зоні Україна - ЄС за домашніми роздрібними цінами;\n\n10 -2 ) здійснення моніторингу та забезпечення дотримання застосування розрахункових такс (ставок) термінації голосового трафіка постачальниками таких послуг, встановлених регуляторним органом відповідно до частини шостої статті 91 Закону України \"Про електронні комунікації\", а також у будь-який час вимагати від постачальника послуг термінації голосового трафіка змінити розмір розрахункової такси, яку він стягує з інших суб’єктів господарювання, якщо вона не відповідає встановленим розрахунковим таксам (ставкам) термінації;\n\n10 -3 ) щорічне звітування Європейській Комісії та Органу європейських регуляторів електронних комунікацій (BEREC) щодо застосування розрахункових такс (ставок) термінації, що встановлюються регуляторним органом відповідно до частини шостої статті 91 Закону України \"Про електронні комунікації\";\n\n\"28 -7 ) проведення консультацій з BEREC стосовно спорів між постачальниками електронних комунікаційних мереж та/або послуг України та Європейського Союзу, а також вжиття заходів для врегулювання спорів після затвердження висновку BEREC відповідно до частини четвертої статті 21 -1 цього Закону;\n\n28 -8 ) надання BEREC без необґрунтованої затримки в електронній формі необхідної інформації та відповідних її оновлень щодо послуг з доданою вартістю та способів доступу до екстрених служб для відповідних баз даних BEREC\";\n\n3) частину одинадцяту статті 14 викласти в такій редакції:\n\n\"11. Рішення регуляторного органу можуть бути оскаржені в судовому порядку. Оскарження рішень регуляторного органу не зупиняє їх виконання, якщо судовим рішенням не передбачено інше\";\n\n4) у статті 21 :\n\nназву викласти в такій редакції:\n\n\" Стаття 21. Співробітництво з компетентними органами інших держав та установами Європейського Союзу\";\n\nу частині першій слова \"Органом європейських регуляторів для електронних комунікацій, національними органами регулювання інших держав\" замінити словами \"національними регуляторними органами, іншими компетентними органами іноземних держав, установами Європейського Союзу\";\n\nчастину другу після слів \"інших держав\" доповнити словами \"установам Європейського Союзу\";\n\n5) розділ II доповнити статтею 21 -1 такого змісту:\n\n\" Стаття 21 -1 . Співробітництво з Органом європейських регуляторів електронних комунікацій (BEREC) та Агентством з підтримки BEREC (Офіс BEREC)\n\n1. Регуляторний орган відповідно до законодавства Європейського Союзу, що регулює питання утворення та функціонування BEREC та Агентства з підтримки BEREC (далі - Офіс BEREC), забезпечує співробітництво з питань регулювання у сфері електронних комунікацій з BEREC та Офісом BEREC, забезпечує участь у діяльності BEREC на належному рівні представництва з урахуванням організаційної структури BEREC та Офісу BEREC і вимог до організації їх роботи, а також своєчасно сплачує фінансові внески.\n\nЧлени регуляторного органу, у тому числі Голова регуляторного органу, працівники апарату регуляторного органу при здійсненні співробітництва з BEREC та Офісом BEREC зобов’язані виконувати вимоги щодо конфіденційності, незалежності та об’єктивності, встановлені BEREC.\n\n2. Регуляторний орган під час розроблення рішень, погодження проектів нормативно-правових актів, розроблених іншими органами державної влади, максимально враховує висновки, настанови, рекомендації, спільну позицію, кращі практики та методології, затверджені BEREC. Якщо регуляторний орган відступає від настанов BEREC, виданих відповідно до законодавства Європейського Союзу щодо роумінгу, він повинен зазначити причини такого відступу у своєму рішенні.\n\n3. Регуляторний орган своєчасно та в повному обсязі надає на запит BEREC та/або Офісу BEREC документи, статистичну та іншу інформацію, необхідну для виконання ними своїх завдань, а також сприяє у зборі інформації на запити BEREC або Офісу BEREC до інших суб’єктів.\n\nРегуляторний орган на підставі запиту BEREC та/або Офісу BEREC може в межах повноважень вимагати від центральних та місцевих органів виконавчої влади, органів влади Автономної Республіки Крим, органів місцевого самоврядування, постачальників електронних комунікаційних мереж та/або послуг, суб’єктів господарювання, які надають пов’язані засоби або пов’язані послуги у сфері електронних комунікацій, користувачів радіочастотного спектра, а також інших суб’єктів господарювання незалежно від форми власності, що здійснюють діяльність у сфері електронних комунікацій або у тісно пов’язаних секторах, надання у письмовій та/або електронній формі відповідних документів, статистичної та іншої інформації.\n\nЦентральні та місцеві органи виконавчої влади, органи влади Автономної Республіки Крим, органи місцевого самоврядування, постачальники електронних комунікаційних мереж та/або послуг, суб’єкти господарювання, які надають пов’язані засоби або пов’язані послуги у сфері електронних комунікацій, користувачі радіочастотного спектра, а також інші суб’єкти господарювання незалежно від форми власності, що здійснюють діяльність у сфері електронних комунікацій або у тісно пов’язаних секторах, зобов’язані у строки, визначені в запиті, надати запитувані регуляторним органом документи, статистичну та іншу інформацію, у тому числі з обмеженим доступом (крім службової інформації та державної таємниці).\n\n4. Регуляторний орган:\n\n1) повідомляє BEREC про будь-який спір, що впливає на торгівлю між Україною та державами - членами Європейського Союзу у сфері електронних комунікацій, з метою забезпечення врегулювання такого спору;\n\n2) очікує на висновок BEREC (надається у найкоротший строк, але у будь-якому випадку протягом чотирьох місяців, крім виняткових обставин), перш ніж вжити будь-яких заходів для врегулювання спору або утриматися від будь-яких дій;\n\n3) за виняткових обставин, якщо існує нагальна потреба вжити заходів для захисту конкуренції чи інтересів кінцевих користувачів, регуляторний орган може на прохання сторін або за власною ініціативою вжити тимчасових заходів.\n\n5. Будь-які зобов’язання, накладені регуляторним органом на суб’єкта господарювання як частина заходу з врегулювання спору, мають відповідати цьому Закону та максимально враховувати висновок BEREC. Регуляторний орган приймає рішення про накладення таких зобов’язань протягом одного місяця з дня отримання висновку BEREC.\n\nСуб’єкти господарювання зобов’язані виконати рішення регуляторного органу про накладення на них обов’язкових для виконання зобов’язань у визначені зазначеним органом строки.\n\nПостачальники електронних комунікаційних мереж та/або послуг будь-якої держави - члена Європейського Союзу мають право звернутися до регуляторного органу із заявою про врегулювання їхніх спорів з постачальниками електронних комунікаційних мереж та/або послуг України.\n\nПід час врегулювання таких спорів регуляторний орган за потреби співпрацює з компетентними органами будь-якої заінтересованої держави - члена Європейського Союзу\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування, та вводиться в дію з дня, визначеного Україною та Європейським Союзом у рішенні Комітету Асоціації ЄС - Україна у торговельному складі про надання режиму внутрішнього ринку для роумінгу в мережах мобільного зв’язку загального користування (відповідно до статті 4(3) Додатка XVII до Угоди про асоціацію між Україною, з однієї сторони, та Європейським Союзом, Європейським співтовариством з атомної енергії і їхніми державами-членами, з іншої сторони).\n\n2. Кабінету Міністрів України протягом двох місяців з дня опублікування цього Закону:\n\nзабезпечити прийняття нормативно-правових актів, необхідних для реалізації цього Закону;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n22 травня 2024 року\n\n№ 3727-IX\n\nПро внесення змін до деяких законів України щодо імплементації норм законодавства Європейського Союзу з питань роумінгу\nЗакон України від 22.05.2024 № 3727-IX\n\nПрийняття від 22.05.2024\nПостійна адреса:\nhttps://zakon.rada.gov.ua/go/3727-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}