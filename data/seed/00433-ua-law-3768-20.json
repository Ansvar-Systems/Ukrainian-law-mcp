{
  "id": "ua-law-3768-20",
  "type": "statute",
  "title": "Закон України (3768-20)",
  "title_en": "",
  "short_name": "3768-20",
  "status": "in_force",
  "issued_date": "2024-06-04",
  "url": "https://zakon.rada.gov.ua/laws/show/3768-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Кодексу законів про працю України щодо встановлення додаткових підстав розірвання трудового договору з ініціативи роботодавця та деяких інших питань\n\n(Відомості Верховної Ради (ВВР), 2024, № 38, ст.244)\n\nВерховна Рада України постановляє:\n\nI. Внести до Кодексу законів про працю України (Відомості Верховної Ради УРСР, 1971 р., додаток до № 50, ст. 375) такі зміни:\n\n1. Частину першу статті 40 доповнити пунктами 13 і 14 такого змісту:\n\n\"13) набрання законної сили вироком суду, яким працівника засуджено (крім звільнення від відбування покарання з випробуванням) за вчинення злочину проти основ національної безпеки України;\n\n14) невиконання працівником правил поведінки на підприємстві, в установі, організації в частині положень, передбачених частиною другою статті 142 цього Кодексу\".\n\n2. У частині першій статті 43 слова і цифри \"пунктами 1 (крім випадку ліквідації підприємства, установи, організації), 2-5, 7 статті 40\" замінити словами і цифрами \"пунктами 1 (крім випадку ліквідації підприємства, установи, організації), 2-5, 7, 14 статті 40\".\n\n3. Частину першу статті 46 після слів \"відмови або ухилення від обов’язкових медичних оглядів, навчання, інструктажу і перевірки знань з охорони праці та протипожежної охорони\" доповнити словами \"проведення службової перевірки роботодавцем, який віднесений до переліку об’єктів державної власності, що мають стратегічне значення для економіки і безпеки держави, та/або об’єктів чи операторів критичної інфраструктури\".\n\n4. Статтю 142 після частини першої доповнити двома новими частинами такого змісту:\n\n\"Складовою правил внутрішнього трудового розпорядку можуть бути правила поведінки на підприємстві, в установі, організації, які містять положення, зокрема, про зобов’язання працівників про нерозголошення інформації з обмеженим доступом, зокрема інформації, що становить державну чи комерційну таємницю, а також про умови роботи з конфіденційною інформацією.\n\nВстановлення правил поведінки на підприємствах, в установах, організаціях, що мають стратегічне значення для економіки і безпеки держави, та/або об’єктах чи операторах критичної інфраструктури є обов’язковим\".\n\nУ зв’язку з цим частину другу вважати частиною четвертою.\n\nII. Прикінцеві положення\n\n1. Цей Закон набирає чинності через три місяці з дня його опублікування, крім пункту 2 цього розділу, який набирає чинності з дня, наступного за днем опублікування цього Закону.\n\n2. Кабінету Міністрів України у тримісячний строк з дня, наступного за днем опублікування цього Закону:\n\nпривести свої нормативно-правові акти у відповідність із цим Законом;\n\nзабезпечити перегляд і приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n4 червня 2024 року\n\n№ 3768-IX\n\nПро внесення змін до Кодексу законів про працю України щодо встановлення додаткових підстав розірвання трудового договору з ініціативи роботодавця та деяких інших питань\nЗакон України від 04.06.2024 № 3768-IX\n\nПрийняття від 04.06.2024\nПостійна адреса:\nhttps://zakon.rada.gov.ua/go/3768-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}