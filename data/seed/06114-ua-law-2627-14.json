{
  "id": "ua-law-2627-14",
  "type": "statute",
  "title": "Закон України (2627-14)",
  "title_en": "",
  "short_name": "2627-14",
  "status": "in_force",
  "issued_date": "2001-07-11",
  "url": "https://zakon.rada.gov.ua/laws/show/2627-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі терміни вживаються у такому значенні:\nавтор - фізична особа, яка своєю творчою працею створила\nтвір;\nаудіовізуальний твір - твір, що фіксується на певному\nматеріальному носії (кіноплівці, магнітній плівці чи магнітному\nдиску, компакт-диску тощо) у вигляді серії послідовних кадрів\n(зображень) чи аналогових або дискретних сигналів, які\nвідображають (закодовують) рухомі зображення (як із звуковим\nсупроводом, так і без нього), і сприйняття якого є можливим\nвиключно за допомогою того чи іншого виду екрана (кіноекрана,\nтелевізійного екрана тощо), на якому рухомі зображення візуально\nвідображаються за допомогою певних технічних засобів. Видами\nаудіовізуального твору є кінофільми, телефільми, відеофільми,\nдіафільми, слайдофільми тощо, які можуть бути ігровими,\nанімаційними (мультиплікаційними), неігровими чи іншими;\nбаза даних (компіляція даних) - сукупність творів, даних або\nбудь-якої іншої незалежної інформації у довільній формі, в тому\nчислі - електронній, підбір і розташування складових частин якої\nта її упорядкування є результатом творчої праці, і складові\nчастини якої є доступними індивідуально і можуть бути знайдені за\nдопомогою спеціальної пошукової системи на основі електронних\nзасобів (комп'ютера) чи інших засобів;\nвиключне право - майнове право особи, яка має щодо твору,\nвиконання, постановки, передачі організації мовлення, фонограми чи\nвідеограми авторське право і (або) суміжні права, на використання\nцих об'єктів авторського права і (або) суміжних прав лише нею і на\nвидачу лише цією особою дозволу чи заборону їх використання іншим\nособам у межах строку, встановленого цим Законом;\nвиконавець - актор (театру, кіно тощо), співак, музикант,\nтанцюрист або інша особа, яка виконує роль, співає, читає,\nдекламує, грає на музичному інструменті, танцює чи будь-яким іншим\nспособом виконує твори літератури, мистецтва чи твори народної\nтворчості, циркові, естрадні, лялькові номери, пантоміми тощо, а\nтакож диригент музичних і музично-драматичних творів;\nвиробник відеограми - фізична або юридична особа, яка взяла\nна себе ініціативу і несе відповідальність за перший відеозапис\nвиконання або будь-яких рухомих зображень (як із звуковим\nсупроводом, так і без нього);\nвиробник фонограми - фізична або юридична особа, яка взяла на\nсебе ініціативу і несе відповідальність за перший звукозапис\nвиконання або будь-яких звуків;\nвідеограма - відеозапис на відповідному матеріальному носії\n(магнітній стрічці, магнітному диску, компакт-диску тощо)\nвиконання або будь-яких рухомих зображень (із звуковим супроводом\nчи без нього), крім зображень у вигляді запису, що входить до\nаудіовізуального твору. Відеограма є вихідним матеріалом для\nвиготовлення її копій;\nвідтворення - виготовлення одного або більше примірників\nтвору, відеограми, фонограми в будь-якій матеріальній формі, а\nтакож їх запис для тимчасового чи постійного зберігання в\nелектронній (у тому числі цифровій), оптичній або іншій формі, яку\nможе зчитувати комп'ютер;\nінформація про управління правами - інформація, в тому числі\nв електронній (цифровій) формі, що ідентифікує об'єкт авторського\nправа і (або) суміжних прав і автора чи іншу особу, яка має на цей\nоб'єкт авторське право і (або) суміжні права, або інформація про\nумови використання об'єкта авторського права і (або) суміжних\nправ, або будь-які цифри чи коди, у яких представлена така\nінформація, коли будь-який із цих елементів інформації прикладений\nдо примірника об'єкта авторського права і (або) суміжних прав або\nвміщений у нього чи з'являється у зв'язку з його повідомленням до\nзагального відома;\nім'я автора - сукупність слів чи знаків, що ідентифікують\nавтора: прізвище та ім'я автора; прізвище, ім'я та по батькові\nавтора; ініціали автора; псевдонім автора; прийнятий автором знак\n(сукупність знаків) тощо;\nзапис (звукозапис, відеозапис) - фіксація за допомогою\nспеціальних технічних засобів (у тому числі й за допомогою\nчислового представлення) на відповідному матеріальному носії\nзвуків і (або) рухомих зображень, яка дозволяє здійснювати їх\nсприйняття, відтворення або сповіщення за допомогою відповідного\nпристрою;\nздавання у майновий найм - передача права користування і\n(або) володіння оригіналом чи примірником твору, фонограми,\nвідеограми на певний строк з метою одержання прямої чи\nопосередкованої комерційної вигоди;\nкомп'ютерна програма - набір інструкцій у вигляді слів, цифр,\nкодів, схем, символів чи у будь-якому іншому вигляді, виражених у\nформі, придатній для зчитування комп'ютером, які приводять його у\nдію для досягнення певної мети або результату (це поняття охоплює\nяк операційну систему, так і прикладну програму, виражені у\nвихідному або об'єктному кодах);\nконтрафактний примірник твору, фонограми, відеограми -\nпримірник твору, фонограми чи відеограми, відтворений,\nопублікований і (або) розповсюджуваний з порушенням авторського\nправа і (або) суміжних прав, у тому числі примірники захищених в\nУкраїні творів, фонограм і відеограм, що ввозяться на митну\nтериторію України без згоди автора чи іншого суб'єкта авторського\nправа і (або) суміжних прав, зокрема з країн, в яких ці твори,\nфонограми і відеограми ніколи не охоронялися або перестали\nохоронятися;\nоприлюднення (розкриття публіці) твору - здійснена за згодою\nавтора чи іншого суб'єкта авторського права і (або) суміжних прав\nдія, що вперше робить твір доступним для публіки шляхом\nопублікування, публічного виконання, публічного показу, публічної\nдемонстрації, публічного сповіщення тощо;\nопублікування твору, фонограми, відеограми - випуск в обіг за\nзгодою автора чи іншого суб'єкта авторського права і (або)\nсуміжних прав виготовлених поліграфічними, електронними чи іншими\nспособами примірників твору, фонограми, відеограми у кількості,\nздатній задовольнити, з урахуванням характеру твору, фонограми чи\nвідеограми, розумні потреби публіки, шляхом їх продажу, здавання в\nмайновий найм, побутового чи комерційного прокату, надання доступу\nдо них через електронні системи інформації таким чином, що\nбудь-яка особа може його отримати з будь-якого місця і у будь-який\nчас за власним вибором або передачі права власності на них чи\nволодіння ними іншими способами. Опублікуванням твору, фонограми,\nвідеограми вважається також депонування рукопису твору, фонограми,\nвідеограми у сховищі (депозитарії) з відкритим доступом та\nможливістю одержання в ньому примірника (копії) твору, фонограми,\nвідеограми;\nорганізація колективного управління (організація колективного\nуправління майновими правами) - організація, що управляє на\nколективній основі майновими правами суб'єктів авторського права і\n(або) суміжних прав і не має на меті одержання прибутку;\nорганізація мовлення - організація ефірного мовлення чи\nорганізація кабельного мовлення;\nорганізація ефірного мовлення - телерадіоорганізація, що\nздійснює публічне сповіщення радіо- чи телевізійних передач і\nпрограм мовлення (як власного виробництва, так і виробництва інших\nорганізацій) шляхом передачі в ефір за допомогою радіохвиль (а\nтакож лазерних променів, гамма-променів тощо) у будь-якому\nчастотному діапазоні (у тому числі й з використанням супутників);\nорганізація кабельного мовлення - телерадіоорганізація, що\nздійснює публічне сповіщення радіо- чи телевізійних передач і\nпрограм мовлення (як власного виробництва, так і виробництва інших\nорганізацій) шляхом передачі на віддаль сигналу за допомогою того\nчи іншого виду наземного, підземного чи підводного кабелю\n(провідникового, оптоволоконного чи іншого виду);\nособа - фізична або юридична особа;\nпохідний твір - твір, що є творчою переробкою іншого\nіснуючого твору без завдавання шкоди його охороні (анотація,\nадаптація, аранжування, обробка фольклору, інша переробка твору)\nчи його творчим перекладом на іншу мову (до похідних творів не\nналежать аудіовізуальні твори, одержані шляхом дублювання,\nозвучення, субтитрування українською чи іншими мовами інших\nаудіовізуальних творів);\nпримірник твору - копія твору, виконана у будь-якій\nматеріальній формі;\nпримірник фонограми - копія фонограми на відповідному\nматеріальному носії, яка виконана безпосередньо чи опосередковано\nіз цієї фонограми і містить усі зафіксовані на ній звуки чи їх\nчастину;\nпримірник відеограми - копія відеограми на відповідному\nматеріальному носії, яка виконана безпосередньо чи опосередковано\nіз цієї відеограми і містить усі зафіксовані на ній рухомі\nзображення чи їх частину (як із звуковим супроводом, так і без\nнього);\nпродюсер аудіовізуального твору - особа, яка організує або\nорганізує та фінансує створення аудіовізуального твору;\nпсевдонім - вигадане ім'я, вибране автором чи виконавцем для\nпозначення свого авторства;\nпублічне виконання - подання за згодою суб'єктів авторського\nправа і (або) суміжних прав творів, виконань, фонограм, передач\nорганізацій мовлення шляхом декламації, гри, співу, танцю та іншим\nспособом як безпосередньо (у живому виконанні), так і за допомогою\nбудь-яких пристроїв і процесів (за винятком передачі в ефір чи по\nкабелях) у місцях, де присутні чи можуть бути присутніми особи,\nякі не належать до звичайного кола сім'ї або близьких знайомих\nцієї сім'ї, незалежно від того, чи присутні вони в одному місці і\nв один і той самий час або в різних місцях і в різний час;\nпублічна демонстрація аудіовізуального твору, відеограми -\nпублічне одноразове чи багаторазове представлення публіці за\nзгодою суб'єктів авторського права і (або) суміжних прав у\nприміщенні, в якому можуть бути присутніми особи, які не належать\nдо звичайного кола однієї сім'ї або близьких знайомих цієї сім'ї,\nаудіовізуального твору чи зафіксованого у відеограмі виконання або\nбудь-яких рухомих зображень;\nпублічний показ - будь-яка демонстрація оригіналу або\nпримірника твору, виконання, фонограми, відеограми, передачі\nорганізації мовлення за згодою суб'єктів авторського права і (або)\nсуміжних прав безпосередньо або на екрані за допомогою плівки,\nслайда, телевізійного кадру тощо (за винятком передачі в ефір чи\nпо кабелях) або за допомогою інших пристроїв чи процесів у місцях,\nде присутні чи можуть бути присутніми особи, які не належать до\nзвичайного кола однієї сім'ї чи близьких знайомих цієї сім'ї\nособи, яка здійснює показ, незалежно від того, чи присутні вони в\nодному місці і в один і той самий час або в різних місцях і в\nрізний час (публічний показ аудіовізуального твору чи відеограми\nозначає також демонстрацію окремих кадрів аудіовізуального твору\nчи відеограми без дотримання їх послідовності);\nпублічне сповіщення (доведення до загального відома) -\nпередача за згодою суб'єктів авторського права і (або) суміжних\nправ в ефір за допомогою радіохвиль (а також лазерних променів,\nгамма-променів тощо), у тому числі з використанням супутників, чи\nпередача на віддаль за допомогою проводів або будь-якого виду\nназемного чи підземного (підводного) кабелю (провідникового,\nоптоволоконного та інших видів) творів, виконань, будь-яких звуків\nі (або) зображень, їх записів у фонограмах і відеограмах, програм\nорганізацій мовлення тощо, коли зазначена передача може бути\nсприйнята необмеженою кількістю осіб у різних місцях, віддаленість\nяких від місця передачі є такою, що без зазначеної передачі\nзображення чи звуки не можуть бути сприйняті;\nрепрографічне відтворення (репродукування) - факсимільне\nвідтворення у будь-якому розмірі (у тому числі збільшеному чи\nзменшеному) оригіналу письмового чи іншого графічного твору або\nйого примірника шляхом фотокопіювання або іншими подібними\nспособами, крім запису в електронній (у тому числі цифровій),\nоптичній чи іншій формі, яку зчитує комп'ютер;\nрозповсюдження об'єктів авторського права і (або) суміжних\nправ - будь-яка дія, за допомогою якої об'єкти авторського права і\n(або) суміжних прав безпосередньо чи опосередковано пропонуються\nпубліці, в тому числі доведення цих об'єктів до відома публіки\nтаким чином, що її представники можуть здійснити доступ до цих\nоб'єктів з будь-якого місця і в будь-який час за власним вибором;\nслужбовий твір - твір, створений автором у порядку виконання\nслужбових обов'язків відповідно до службового завдання чи\nтрудового договору (контракту) між ним і роботодавцем;\nсуспільне надбання - твори і об'єкти суміжних прав, строк дії\nавторського права і (або) суміжних прав на які закінчився;\nтвір архітектури - твір у галузі мистецтва спорудження\nбудівель і ландшафтних утворень (креслення, ескізи, моделі,\nзбудовані будівлі та споруди, парки, плани населених пунктів\nтощо);\nтвір образотворчого мистецтва - скульптура, картина, малюнок,\nгравюра, літографія, твір художнього (у тому числі сценічного)\nдизайну тощо;\nтвір ужиткового мистецтва - твір мистецтва, в тому числі твір\nхудожнього промислу, створений ручним або промисловим способом для\nкористування у побуті або перенесений на предмети такого\nкористування;\nтехнічні засоби захисту - технічні пристрої і (або)\nтехнологічні розробки, призначені для створення технологічної\nперешкоди порушенню авторського права і (або) суміжних прав при\nсприйнятті і (або) копіюванні захищених (закодованих) записів у\nфонограмах (відеограмах) і передачах організацій мовлення чи для\nконтролю доступу до використання об'єктів авторського права і\nсуміжних прав;\nустанова - центральний орган виконавчої влади у сфері\nінтелектуальної власності;\nфонограма - звукозапис на відповідному носії (магнітній\nстрічці чи магнітному диску, грамофонній платівці, компакт-диску\nтощо) виконання або будь-яких звуків, крім звуків у формі запису,\nщо входить до аудіовізуального твору. Фонограма є вихідним\nматеріалом для виготовлення її примірників (копій);\nцитата - порівняно короткий уривок з літературного, наукового\nчи будь-якого іншого опублікованого твору, який використовується,\nз обов'язковим посиланням на його автора і джерела цитування,\nіншою особою у своєму творі з метою зробити зрозумілішими свої\nтвердження або для посилання на погляди іншого автора в\nавтентичному формулюванні.\nСтаття 2. Законодавство України про авторське право\nі суміжні права\nЗаконодавство України про авторське право і суміжні права\nбазується на Конституції України ( 254к/96-ВР ) і складається з\nвідповідних норм Цивільного кодексу України ( 1540-06 ), цього\nЗакону, законів України \"Про власність\" ( 697-12 ), \"Про\nкінематографію\" ( 9/98-ВР ), \"Про телебачення і радіомовлення\"\n( 3759-12 ), \"Про видавничу справу\" ( 318/97-ВР ), \"Про\nрозповсюдження примірників аудіовізуальних творів та фонограм\"\n( 1587-14 ) та інших законів України, що охороняють особисті\nнемайнові права та майнові права суб'єктів авторського права і\nсуміжних прав."
    },
    {
      "provision_ref": "art3",
      "section": "3",
      "title": "Стаття 3. Сфера дії Закону",
      "content": "1. Дія цього Закону поширюється на:\nа) твори, зазначені у частині першій статті 8 цього Закону, і\nоб'єкти суміжних прав, зазначені у статті 35 цього Закону,\nнезалежно від місця їх першого оприлюднення (або не оприлюднені,\nале знаходяться в об'єктивній формі на території України),\nавторами яких або особами, яким належить авторське право і (або)\nсуміжні права на них, є фізичні особи, які є громадянами України\nабо не є її громадянами, але мають постійне місце проживання на\nтериторії України, або юридичні особи, які мають місцезнаходження\nна території України;\nб) твори, зазначені у частині першій статті 8 цього Закону, і\nоб'єкти суміжних прав, зазначені у статті 35 цього Закону, вперше\nоприлюднені на території України або вперше оприлюднені за межами\nУкраїни, але після цього протягом 30 днів оприлюднені на території\nУкраїни;\nв) передачі організацій мовлення, що мають місцезнаходження\nна території України і здійснюють передачі за допомогою\nпередавачів, розташованих на території України;\nг) твори архітектури і скульптури, які об'єктивно знаходяться\nна території України;\nд) твори та об'єкти суміжних прав, які охороняються\nвідповідно до міжнародних договорів України.\n2. Положення цього Закону спрямовані на захист особистих\nнемайнових прав і майнових прав:\nа) суб'єктів авторського права, зазначених у статті 7 цього\nЗакону, і суб'єктів суміжних прав, зазначених у частині першій\nстатті 36 цього Закону, які є громадянами України або не є\nгромадянами України, але мають постійне місце проживання на\nтериторії України (для юридичних осіб - місцезнаходження на\nтериторії України), незалежно від того, на якій території вперше\nбули оприлюднені їх твори чи об'єкти суміжних прав;\nб) суб'єктів авторського права, зазначених у статті 7 цього\nЗакону, і суб'єктів суміжних прав, зазначених у частині першій\nстатті 36 цього Закону, незалежно від їх громадянства і постійного\nмісця проживання (для юридичних осіб - їх місцезнаходження), твори\nчи об'єкти суміжних прав яких вперше оприлюднені на території\nУкраїни або не оприлюднені, але які знаходяться в об'єктивній\nформі на території України;\nв) суб'єктів авторського права, зазначених у статті 7 цього\nЗакону, і суб'єктів суміжних прав, зазначених у частині першій\nстатті 36 цього Закону, незалежно від їх громадянства і постійного\nмісця проживання, твори чи об'єкти суміжних прав яких вперше\nоприлюднені в іншій країні та протягом 30 днів після цього\nоприлюднені на території України;\nг) інших осіб, які мають авторське право і (або) суміжні\nправа.\n3. Суб'єктам авторського права і (або) суміжних прав,\nнезалежно від їх громадянства, твори чи об'єкти суміжних прав яких\nвперше оприлюднені на території іншої держави або не оприлюднені,\nале знаходяться в об'єктивній формі на території іншої держави,\nправова охорона надається відповідно до міжнародних договорів\nУкраїни.\nСтаття 4. Повноваження Установи у сфері охорони авторського\nправа і суміжних прав\n1. Установа забезпечує реалізацію державної політики у сфері\nохорони авторського права і суміжних прав, здійснює свої\nповноваження у межах, що передбачені законом, і виконує такі\nфункції:\nреалізує моніторинг застосування і дотримання національного\nзаконодавства і міжнародних договорів у сфері авторського права і\nсуміжних прав;\nведе облік організацій колективного управління після їх\nреєстрації, здійснює нагляд за діяльністю цих організацій і надає\nїм методичну допомогу;\nздійснює контроль за виконанням цього Закону у порядку,\nвизначеному Кабінетом Міністрів України;\nздійснює посередництво у переговорах і при вирішенні\nконфліктів між організаціями колективного управління, а також між\nцими організаціями і суб'єктами авторського права і (або) суміжних\nправ;\nорганізує розробку нормативів і таблиць щодо розміру\nмінімальної винагороди і її розподілу між авторами і іншими\nсуб'єктами авторського права і (або) суміжних прав і подає їх для\nзатвердження Кабінетові Міністрів України;\nзабезпечує відтворювачів, імпортерів і експортерів\nпримірників аудіовізуальних творів, фонограм (відеограм)\nконтрольними марками відповідно до Закону України \"Про\nрозповсюдження примірників аудіовізуальних творів і фонограм\"\n( 1587-14 ), веде Єдиний реєстр одержувачів контрольних марок;\nорганізує приймання і розгляд заявок на державну реєстрацію\nправ автора на твори науки, літератури і мистецтва, а також на\nреєстрацію договорів, які стосуються прав авторів на твори, і\nздійснення їх реєстрації;\nзабезпечує складання і періодичне видання каталогів усіх\nдержавних реєстрацій авторського права;\nорганізує публікацію офіційного бюлетеня з питань охорони\nавторського права і суміжних прав;\nзабезпечує розробку і реалізацію освітніх програм у сфері\nохорони авторського права і суміжних прав;\nпредставляє інтереси України з питань охорони авторського\nправа і суміжних прав у міжнародних організаціях відповідно до\nчинного законодавства;\nдоручає закладам, які входять до державної системи правової\nохорони інтелектуальної власності, відповідно до їх спеціалізації,\nвиконувати окремі завдання, що визначені цим Законом, Положенням\nпро Установу, іншими нормативно-правовими актами у сфері правової\nохорони інтелектуальної власності;\nвиконує інші функції відповідно до Положення про Установу,\nзатвердженого в установленому порядку.\n2. Установа має право вимагати від організацій колективного\nуправління передбачену частиною сьомою статті 48 цього Закону\nінформацію.\n3. Фінансування діяльності Установи провадиться за рахунок\nкоштів Державного бюджету України."
    },
    {
      "provision_ref": "art5",
      "section": "5",
      "title": "Стаття 5. Застосування правил міжнародного договору",
      "content": "Якщо чинним міжнародним договором, згода на обов'язковість\nякого надана Верховною Радою України, встановлено інші правила,\nніж ті, що містяться в законодавстві України про авторське право і\nсуміжні права, то застосовуються правила міжнародного договору."
    },
    {
      "provision_ref": "art6",
      "section": "6",
      "title": "Стаття 6. Права іноземних осіб та осіб без громадянства",
      "content": "Іноземні особи та особи без громадянства, відповідно до\nміжнародних договорів чи на основі принципу взаємності, мають\nоднакові з особами України права, передбачені цим Законом."
    },
    {
      "provision_ref": "art7",
      "section": "7",
      "title": "Стаття 7. Суб'єкти авторського права",
      "content": "Суб'єктами авторського права є автори творів, зазначених у\nчастині першій статті 8 цього Закону, їх спадкоємці та особи, яким\nавтори чи їх спадкоємці передали свої авторські майнові права."
    },
    {
      "provision_ref": "art8",
      "section": "8",
      "title": "Стаття 8. Об'єкти авторського права",
      "content": "1. Об'єктами авторського права є твори у галузі науки,\nлітератури і мистецтва, а саме:\n1) літературні письмові твори белетристичного,\nпубліцистичного, наукового, технічного або іншого характеру\n(книги, брошури, статті тощо);\n2) виступи, лекції, промови, проповіді та інші усні твори;\n3) комп'ютерні програми;\n4) бази даних;\n5) музичні твори з текстом і без тексту;\n6) драматичні, музично-драматичні твори, пантоміми,\nхореографічні та інші твори, створені для сценічного показу, та їх\nпостановки;\n7) аудіовізуальні твори;\n8) твори образотворчого мистецтва;\n9) твори архітектури, містобудування і садово-паркового\nмистецтва;\n10) фотографічні твори, у тому числі твори, виконані\nспособами, подібними до фотографії;\n11) твори ужиткового мистецтва, у тому числі твори\nдекоративного ткацтва, кераміки, різьблення, ливарства, з\nхудожнього скла, ювелірні вироби тощо, якщо вони не охороняються\nзаконами України про правову охорону об'єктів промислової\nвласності;\n12) ілюстрації, карти, плани, креслення, ескізи, пластичні\nтвори, що стосуються географії, геології, топографії, техніки,\nархітектури та інших сфер діяльності;\n13) сценічні обробки творів, зазначених у пункті 1 цієї\nчастини, і обробки фольклору, придатні для сценічного показу;\n14) похідні твори;\n15) збірники творів, збірники обробок фольклору, енциклопедії\nта антології, збірники звичайних даних, інші складені твори за\nумови, що вони є результатом творчої праці за добором,\nкоординацією або упорядкуванням змісту без порушення авторських\nправ на твори, що входять до них як складові частини;\n16) тексти перекладів для дублювання, озвучення,\nсубтитрування українською та іншими мовами іноземних\nаудіовізуальних творів;\n17) інші твори.\n2. Охороні за цим Законом підлягають всі твори, зазначені у\nчастині першій цієї статті, як оприлюднені, так і не оприлюднені,\nяк завершені, так і не завершені, незалежно від їх призначення,\nжанру, обсягу, мети (освіта, інформація, реклама, пропаганда,\nрозваги тощо).\n3. Передбачена цим Законом правова охорона поширюється тільки\nна форму вираження твору і не поширюється на будь-які ідеї,\nтеорії, принципи, методи, процедури, процеси, системи, способи,\nконцепції, відкриття, навіть якщо вони виражені, описані,\nпояснені, проілюстровані у творі."
    },
    {
      "provision_ref": "art9",
      "section": "9",
      "title": "Стаття 9. Охорона авторського права на частину твору",
      "content": "Частина твору, яка може використовуватися самостійно, у тому\nчислі й оригінальна назва твору, розглядається як твір і\nохороняється відповідно до цього Закону."
    },
    {
      "provision_ref": "art10",
      "section": "10",
      "title": "Стаття 10. Об'єкти, що не охороняються",
      "content": "Не є об'єктом авторського права:\nа) повідомлення про новини дня або поточні події, що мають\nхарактер звичайної прес-інформації;\nб) твори народної творчості (фольклор);\nв) видані органами державної влади у межах їх повноважень\nофіційні документи політичного, законодавчого, адміністративного\nхарактеру (закони, укази, постанови, судові рішення, державні\nстандарти тощо) та їх офіційні переклади;\nг) державні символи України, державні нагороди; символи і\nзнаки органів державної влади, Збройних Сил України та інших\nвійськових формувань; символіка територіальних громад; символи та\nзнаки підприємств, установ та організацій;\nд) грошові знаки;\nе) розклади руху транспортних засобів, розклади\nтелерадіопередач, телефонні довідники та інші аналогічні бази\nданих, що не відповідають критеріям оригінальності і на які\nпоширюється право sui-generis (своєрідне право, право особливого\nроду).\nПроекти офіційних символів і знаків, зазначених у пунктах \"г\"\nі \"д\" частини першої цієї статті, до їх офіційного затвердження\nрозглядаються як твори і охороняються відповідно до цього Закону.\nСтаття 11. Виникнення і здійснення авторського права.\nПрезумпція авторства\n1. Первинним суб'єктом, якому належить авторське право, є\nавтор твору.\nЗа відсутності доказів іншого автором твору вважається особа,\nзазначена як автор на оригіналі або примірнику твору (презумпція\nавторства).\nЦе положення застосовується також у разі опублікування твору\nпід псевдонімом, який ідентифікує автора.\n2. Авторське право на твір виникає внаслідок факту його\nстворення. Для виникнення і здійснення авторського права не\nвимагається реєстрація твору чи будь-яке інше спеціальне його\nоформлення, а також виконання будь-яких інших формальностей.\n3. Особа, яка має авторське право (автор твору чи будь-яка\nінша особа, якій на законних підставах передано авторське майнове\nправо на цей твір), для сповіщення про свої права може\nвикористовувати знак охорони авторського права. Цей знак\nскладається з таких елементів:\nлатинська літера \"c\", обведена колом, - (зображення знака не\nнаводиться);\nім'я особи, яка має авторське право;\nрік першої публікації твору.\nЗнак охорони авторського права проставляється на оригіналі і\nкожному примірнику твору.\n4. Якщо твір опубліковано анонімно чи під псевдонімом (за\nвинятком випадку, коли псевдонім однозначно ідентифікує автора),\nвидавець твору (його ім'я чи назва мають бути зазначені на творі)\nвважається представником автора і має право захищати права\nостаннього. Це положення діє до того часу, поки автор твору не\nрозкриє своє ім'я і не заявить про своє авторство.\n5. Суб'єкт авторського права для засвідчення авторства\n(авторського права) на оприлюднений чи не оприлюднений твір, факту\nі дати опублікування твору чи договорів, які стосуються права\nавтора на твір, у будь-який час протягом строку охорони\nавторського права може зареєструвати своє авторське право у\nвідповідних державних реєстрах.\nДержавна реєстрація авторського права і договорів, які\nстосуються права автора на твір, здійснюється Установою відповідно\nдо затвердженого Кабінетом Міністрів України порядку. Установа\nскладає і періодично видає каталоги всіх державних реєстрацій.\nЗа підготовку Установою до державної реєстрації авторського\nправа і договорів, які стосуються права автора на твір,\nсплачуються збори, розміри яких визначаються Кабінетом Міністрів\nУкраїни.\nПро реєстрацію авторського права на твір Установою видається\nсвідоцтво. За видачу свідоцтва сплачується державне мито, кошти\nвід сплати якого перераховуються до Державного бюджету України.\nРозмір і порядок сплати державного мита за видачу свідоцтва\nвизначаються законодавством.\nОсоба, яка володіє матеріальним об'єктом, в якому втілено\n(виражено) твір, не може перешкоджати особі, яка має авторське\nправо, у його реєстрації.\nСтаття 12. Авторське право і право власності на матеріальний\nоб'єкт, в якому втілено твір\n1. Авторське право і право власності на матеріальний об'єкт,\nв якому втілено твір, не залежать одне від одного. Відчуження\nматеріального об'єкта, в якому втілено твір, не означає відчуження\nавторського права і навпаки.\n2. Власникові матеріального об'єкта, в якому втілено оригінал\nтвору образотворчого мистецтва чи архітектури, не дозволяється\nруйнувати цей об'єкт без попереднього пропонування його авторові\nтвору за ціну, що не перевищує вартості матеріалів, витрачених на\nйого створення. Якщо збереження об'єкта, в якому втілено оригінал\nтвору, є неможливим, власник матеріального об'єкта, в якому\nвиражено оригінал твору, повинен дозволити авторові зробити копію\nтвору у відповідній формі, а якщо це стосується архітектурної\nспоруди - фотографії твору."
    },
    {
      "provision_ref": "art13",
      "section": "13",
      "title": "Стаття 13. Співавторство",
      "content": "1. Співавторами є особи, спільною творчою працею яких\nстворено твір.\nАвторське право на твір, створений у співавторстві, належить\nвсім співавторам незалежно від того, чи утворює такий твір одне\nнерозривне ціле або складається із частин, кожна з яких має\nсамостійне значення.\nВідносини між співавторами визначаються угодою, укладеною між\nними.\nПраво опублікування та іншого використання твору в цілому\nналежить всім співавторам.\nЯкщо твір, створений у співавторстві, утворює одне нерозривне\nціле, то жоден із співавторів не може без достатніх підстав\nвідмовити іншим у дозволі на опублікування, інше використання або\nзміну твору.\nУ разі порушення спільного авторського права кожен співавтор\nможе доводити своє право в судовому порядку.\n2. Якщо твір, створений у співавторстві, складається з\nчастин, кожна з яких має самостійне значення, то кожен із\nспівавторів має право використовувати створену ним частину твору\nна власний розсуд, якщо інше не передбачено угодою між\nспівавторами.\n3. Співавторством є також авторське право на інтерв'ю.\nСпівавторами інтерв'ю є особа, яка дала інтерв'ю, та особа, яка\nйого взяла.\nОпублікування запису інтерв'ю допускається лише за згодою\nособи, яка дала інтерв'ю.\n4. Винагорода за використання твору належить співавторам у\nрівних частках, якщо в угоді між ними не передбачається інше."
    },
    {
      "provision_ref": "art14",
      "section": "14",
      "title": "Стаття 14. Особисті немайнові права автора",
      "content": "1. Автору належать такі особисті немайнові права:\n1) вимагати визнання свого авторства шляхом зазначення\nналежним чином імені автора на творі і його примірниках і за\nбудь-якого публічного використання твору, якщо це практично\nможливо;\n2) забороняти під час публічного використання твору\nзгадування свого імені, якщо він як автор твору бажає залишитись\nанонімом;\n3) вибирати псевдонім, зазначати і вимагати зазначення\nпсевдоніма замість справжнього імені автора на творі і його\nпримірниках і під час будь-якого його публічного використання;\n4) вимагати збереження цілісності твору і протидіяти\nбудь-якому перекрученню, спотворенню чи іншій зміні твору або\nбудь-якому іншому посяганню на твір, що може зашкодити честі і\nрепутації автора.\n2. Особисті немайнові права автора не можуть бути передані\n(відчужені) іншим особам."
    },
    {
      "provision_ref": "art15",
      "section": "15",
      "title": "Стаття 15. Майнові права автора",
      "content": "1. До майнових прав автора (чи іншої особи, яка має авторське\nправо) належать:\nа) виключне право на використання твору;\nб) виключне право на дозвіл або заборону використання твору\nіншими особами.\nМайнові права автора (чи іншої особи, яка має авторське\nправо) можуть бути передані (відчужені) іншій особі згідно з\nположеннями статті 31 цього Закону, після чого ця особа стає\nсуб'єктом авторського права.\n2. Виключне право на використання твору автором (чи іншою\nособою, яка має авторське право) дозволяє йому використовувати\nтвір у будь-якій формі і будь-яким способом.\n3. Виключне право автора (чи іншої особи, яка має авторське\nправо) на дозвіл чи заборону використання твору іншими особами дає\nйому право дозволяти або забороняти:\n1) відтворення творів;\n2) публічне виконання і публічне сповіщення творів;\n3) публічну демонстрацію і публічний показ;\n4) будь-яке повторне оприлюднення творів, якщо воно\nздійснюється іншою організацією, ніж та, що здійснила перше\nоприлюднення;\n5) переклади творів;\n6) переробки, адаптації, аранжування та інші подібні зміни\nтворів;\n7) включення творів як складових частин до збірників,\nантологій, енциклопедій тощо;\n8) розповсюдження творів шляхом першого продажу, відчуження\nіншим способом або шляхом здавання в майновий найм чи у прокат та\nшляхом іншої передачі до першого продажу примірників твору;\n9) подання своїх творів до загального відома публіки таким\nчином, що її представники можуть здійснити доступ до творів з\nбудь-якого місця і у будь-який час за їх власним вибором;\n10) здавання в майновий найм і (або) комерційний прокат після\nпершого продажу, відчуження іншим способом оригіналу або\nпримірників аудіовізуальних творів, комп'ютерних програм, баз\nданих, музичних творів у нотній формі, а також творів,\nзафіксованих у фонограмі чи відеограмі або у формі, яку зчитує\nкомп'ютер;\n11) імпорт примірників творів.\nЦей перелік не є вичерпним.\n4. Виключні права авторів на використання творів архітектури,\nмістобудування, садово-паркового мистецтва передбачають і право їх\nучасті у реалізації проектів цих творів.\n5. За винятком випадків, передбачених статтями 21-25 цього\nЗакону, автор (чи інша особа, яка має авторське право) має право\nвимагати виплати винагороди за будь-яке використання твору.\nВинагорода може здійснюватися у формі одноразового (паушального)\nплатежу, або відрахувань за кожний проданий примірник чи кожне\nвикористання твору (роялті), або комбінованих платежів.\nРозмір і порядок виплати авторської винагороди за створення і\nвикористання твору встановлюються в авторському договорі або у\nдоговорах, що укладаються за дорученням суб'єктів авторського\nправа організаціями колективного управління з особами, які\nвикористовують твори.\nКабінетом Міністрів України можуть установлюватися мінімальні\nставки авторської винагороди та порядок їх індексації.\n6. Обмеження майнових прав, встановлені статтями 21-25\nцього Закону, здійснюються за умови, що вони не завдаватимуть\nшкоди використанню твору і не обмежуватимуть безпідставно законні\nінтереси автора.\n7. Якщо примірники правомірно опублікованого твору законним\nчином введені у цивільний обіг шляхом їх першого продажу в\nУкраїні, то допускається їх повторне введення в обіг шляхом\nпродажу, дарування тощо без згоди автора (чи іншої особи, яка має\nавторське право) і без виплати авторської винагороди, а щодо\nтворів образотворчого мистецтва - з урахуванням положень статті 27\nцього Закону. Проте у цьому випадку право здавання у майновий найм\nчи комерційний прокат залишається виключно за особою, яка має\nавторське право."
    },
    {
      "provision_ref": "art16",
      "section": "16",
      "title": "Стаття 16. Авторське право на службові твори",
      "content": "1. Авторське особисте немайнове право на службовий твір\nналежить його автору.\n2. Виключне майнове право на службовий твір належить\nроботодавцю, якщо інше не передбачено трудовим договором\n(контрактом) та (або) цивільно-правовим договором між автором і\nроботодавцем.\n3. За створення і використання службового твору автору\nналежить авторська винагорода, розмір та порядок виплати якої\nвстановлюються трудовим договором (контрактом) та (або)\nцивільно-правовим договором між автором і роботодавцем."
    },
    {
      "provision_ref": "art17",
      "section": "17",
      "title": "Стаття 17. Авторське право на аудіовізуальний твір",
      "content": "1. Авторами аудіовізуального твору є:\nа) режисер-постановник;\nб) автор сценарію і (або) текстів, діалогів;\nв) автор спеціально створеного для аудіовізуального твору\nмузичного твору з текстом або без нього;\nг) художник-постановник;\nд) оператор-постановник.\nОдна і та сама фізична особа може суміщати дві або більше із\nнаведених у цій частині авторських функцій.\n2. Якщо інше не передбачено у договорі про створення\nаудіовізуального твору, автори, які зробили внесок або\nзобов'язалися зробити внесок у створення аудіовізуального твору і\nпередали майнові права організації, що здійснює виробництво\nаудіовізуального твору, чи продюсеру аудіовізуального твору, не\nмають права заперечувати проти виконання цього твору, його\nвідтворення, розповсюдження, публічного показу, публічної\nдемонстрації, публічного сповіщення, а також субтитрування і\nдублювання його тексту, крім права на окреме публічне виконання\nмузичних творів, включених до аудіовізуального твору. За\nоприлюднення і кожне публічне виконання, показ, демонстрацію чи\nсповіщення аудіовізуального твору, його здавання у майновий найм і\n(або) комерційний прокат його примірників за всіма авторами\nаудіовізуального твору зберігається право на справедливу\nвинагороду, що розподіляється і виплачується організаціями\nколективного управління або іншим способом.\n3. Автори, твори яких увійшли як складова частина до\nаудіовізуального твору (як тих, що існували раніше, так і\nстворених у процесі роботи над аудіовізуальним твором), зберігають\nавторське право кожний на свій твір і можуть самостійно\nвикористовувати його незалежно від аудіовізуального твору в\nцілому, якщо договором з організацією, що здійснює виробництво\nаудіовізуального твору, чи з продюсером аудіовізуального твору не\nпередбачено інше."
    },
    {
      "provision_ref": "art18",
      "section": "18",
      "title": "Стаття 18. Авторське право на комп'ютерні програми",
      "content": "Комп'ютерні програми охороняються як літературні твори. Така\nохорона поширюється на комп'ютерні програми незалежно від способу\nчи форми їх вираження.\nСтаття 19. Авторське право на збірники та інші\nскладені твори\n1. Авторові збірника та інших складених творів (упорядникові)\nналежить авторське право на здійснені ним підбір і розташування\nтворів та (або) інших даних, що є результатом творчої праці\n(упорядкування).\nУпорядник збірника користується авторським правом за умови\nдотримання ним прав авторів кожного з творів, включених до\nскладеного твору.\nАвтори творів, включених до складеного твору, мають право\nвикористовувати свої твори незалежно від складеного твору, якщо\nінше не передбачено авторським договором з упорядником збірника.\nАвторське право упорядника збірника не перешкоджає іншим\nособам здійснювати самостійний підбір або розташування тих самих\nтворів та (або) інших даних для створення своїх творів.\nПередбачена цією частиною правова охорона баз даних не\nпоширюється на самі дані чи інформацію і не зачіпає будь-яке\nавторське право, що відноситься до самих даних чи інформації, які\nмістяться у базі даних.\n2. Видавцям енциклопедій, енциклопедичних словників,\nперіодичних збірників, збірників наукових праць, газет, журналів\nта інших періодичних видань належать виключні права на\nвикористання таких видань у цілому. Видавець має право за\nбудь-якого використання таких видань зазначати в них своє ім'я або\nвимагати такого зазначення.\nАвтори творів, включених до таких видань, зберігають виключні\nправа на використання своїх творів незалежно від видання в цілому,\nякщо інше не передбачено авторським договором.\nСтаття 20. Авторське право перекладачів і авторів\nінших похідних творів\n1. Перекладачам і авторам інших похідних творів належить\nавторське право на здійснені ними переклад, адаптацію, аранжування\nабо іншу переробку.\nПерекладачі і (або) автори інших похідних творів користуються\nавторським правом на створений ними твір за умови дотримання ними\nправ автора, твір якого зазнав перекладу, адаптації, аранжування\nабо іншої переробки.\n2. Авторське право перекладачів і (або) авторів інших\nпохідних творів не перешкоджає іншим особам здійснювати свої\nпереклади і переробки тих самих творів.\nСтаття 21. Вільне використання твору із зазначенням\nімені автора\nБез згоди автора (чи іншої особи, яка має авторське право),\nале з обов'язковим зазначенням імені автора і джерела запозичення,\nдопускається:\n1) використання цитат (коротких уривків) з опублікованих\nтворів в обсязі, виправданому поставленою метою, в тому числі\nцитування статей з газет і журналів у формі оглядів преси, якщо\nвоно зумовлено критичним, полемічним, науковим або інформаційним\nхарактером твору, до якого цитати включаються; вільне використання\nцитат у формі коротких уривків з виступів і творів, включених до\nфонограми (відеограми) або програми мовлення;\n2) використання літературних і художніх творів в обсязі,\nвиправданому поставленою метою, як ілюстрацій у виданнях,\nпередачах мовлення, звукозаписах чи відеозаписах навчального\nхарактеру;\n3) відтворення у пресі, публічне виконання чи публічне\nсповіщення попередньо опублікованих у газетах або журналах статей\nз поточних економічних, політичних, релігійних та соціальних\nпитань чи публічно сповіщених творів такого ж самого характеру у\nвипадках, коли право на таке відтворення, публічне сповіщення або\nінше публічне повідомлення спеціально не заборонено автором;\n4) відтворення з метою висвітлення поточних подій засобами\nфотографії або кінематографії, публічне сповіщення або інше\nпублічне повідомлення творів, побачених або почутих під час\nперебігу таких подій, в обсязі, виправданому інформаційною метою;\n5) відтворення у каталогах творів, виставлених на доступних\nпубліці виставках, аукціонах, ярмарках або у колекціях;\n6) видання випущених у світ творів рельєфно-крапковим шрифтом\nдля сліпих;\n7) відтворення творів для судового і адміністративного\nпровадження в обсязі, виправданому цією метою;\n8) публічне виконання музичних творів під час офіційних і\nрелігійних церемоній, а також похоронів в обсязі, виправданому\nхарактером таких церемоній;\n9) відтворення з інформаційною метою у газетах та інших\nперіодичних виданнях, передача в ефір або інше публічне сповіщення\nпублічно виголошених промов, звернень, доповідей та інших подібних\nтворів у обсязі, виправданому поставленою метою;\n10) відтворення твору в цілях і за умов, передбачених\nстаттями 22-25 цього Закону.\nЦей перелік вільного використання творів є вичерпним.\nСтаття 22. Вільне відтворення бібліотеками та архівами\nпримірників твору репрографічним способом\nДопускається без згоди автора або іншої особи, яка має\nавторське право, репрографічне відтворення одного примірника твору\nбібліотеками та архівами, діяльність яких не спрямована прямо або\nопосередковано на одержання прибутку, за таких умов:\n1) у разі, коли відтворюваним твором є окрема опублікована\nстаття та інші невеликі за обсягом твори чи уривки з письмових\nтворів (за винятком комп'ютерних програм і баз даних), з\nілюстраціями чи без них, і коли це відтворення здійснюється за\nзапитами фізичних осіб за умови, що:\nа) бібліотека та архів мають достатньо підстав вважати, що\nтакий примірник використовуватиметься з метою освіти, навчання і\nприватного дослідження;\nб) відтворення твору є поодиноким випадком і не має\nсистематичного характеру;\nв) немає обмежень зі сторони організацій колективного\nуправління щодо умов виготовлення таких примірників;\n2) у разі, коли відтворення здійснюється для збереження або\nзаміни загубленого, пошкодженого та непридатного примірника даної\nбібліотеки чи архіву або для відновлення загубленого, пошкодженого\nабо непридатного примірника з фонду аналогічної бібліотеки чи\nархіву, а одержання такого примірника іншим шляхом неможливе, а\nтакож коли відтворення твору є поодиноким випадком і не має\nсистематичного характеру."
    },
    {
      "provision_ref": "art23",
      "section": "23",
      "title": "Стаття 23. Вільне відтворення примірників твору для навчання",
      "content": "Допускається без згоди автора чи іншої особи, яка має\nавторське право:\n1) відтворення уривків з опублікованих письмових творів,\nаудіовізуальних творів як ілюстрацій для навчання за умови, що\nобсяг такого відтворення відповідає зазначеній меті;\n2) репрографічне відтворення навчальними закладами для\nаудиторних занять опублікованих статей та інших невеликих за\nобсягом творів, а також уривків з письмових творів з ілюстраціями\nабо без них за умови, коли:\nа) обсяг такого відтворення відповідає зазначеній меті;\nб) відтворення твору є поодиноким випадком і не має\nсистематичного характеру;\nв) немає обмежень зі сторони організацій колективного\nуправління щодо умов такого відтворення.\nСтаття 24. Вільне копіювання, модифікація і декомпіляція\nкомп'ютерних програм\n1. Особа, яка правомірно володіє примірником комп'ютерної\nпрограми, має право без згоди автора або іншої особи, яка має\nавторське право на цю програму:\n1) внести до комп'ютерної програми зміни (модифікації) з\nметою забезпечення її функціонування на технічних засобах особи,\nяка використовує ці програми, і вчинення дій, пов'язаних з\nфункціонуванням комп'ютерної програми відповідно до її\nпризначення, зокрема запис і збереження в пам'яті комп'ютера, а\nтакож виправлення явних помилок, якщо інше не передбачено угодою з\nавтором чи іншою особою, яка має авторське право;\n2) виготовити одну копію комп'ютерної програми за умови, що\nця копія призначена тільки для архівних цілей або для заміни\nправомірно придбаного примірника у випадках, якщо оригінал\nкомп'ютерної програми буде втраченим, знищеним або стане\nнепридатним для використання. При цьому копія комп'ютерної\nпрограми не може бути використана для інших цілей, ніж зазначено у\nцьому пункті та пункті 1 цієї частини, і має бути знищена у разі,\nякщо володіння примірником цієї комп'ютерної програми перестає\nбути правомірним;\n3) декомпілювати комп'ютерну програму (перетворити її з\nоб'єктного коду у вихідний текст) з метою одержання інформації,\nнеобхідної для досягнення її взаємодії із незалежно розробленою\nкомп'ютерною програмою, за дотримання таких умов:\nа) інформація, необхідна для досягнення здатності до\nвзаємодії, раніше не була доступною цій особі з інших джерел;\nб) зазначені дії здійснюються тільки щодо тих частин\nкомп'ютерної програми, які необхідні для досягнення здатності до\nвзаємодії;\nв) інформація, одержана в результаті декомпіляції, може\nвикористовуватися лише для досягнення здатності до її взаємодії з\nіншими програмами, але не може передаватися іншим особам, крім\nвипадків, якщо це необхідно для досягнення здатності до взаємодії\nз іншими програмами, а також не може використовуватися для\nрозроблення комп'ютерної програми, схожої на декомпільовану\nкомп'ютерну програму, або для вчинення будь-якої іншої дії, що\nпорушує авторське право;\n4) спостерігати, вивчати, досліджувати функціонування\nкомп'ютерної програми з метою визначення ідей і принципів, що\nлежать в її основі, за умови, що це робиться в процесі виконання\nбудь-якої дії із завантаження, показу, функціонування, передачі чи\nзапису в пам'ять (збереження) комп'ютерної програми.\n2. Застосування положень цієї статті не повинно завдавати\nшкоди використанню комп'ютерної програми і не повинно обмежувати\nзаконні інтереси автора та (або) іншої особи, яка має авторське\nправо на комп'ютерну програму."
    },
    {
      "provision_ref": "art25",
      "section": "25",
      "title": "Стаття 25. Вільне відтворення творів у особистих цілях",
      "content": "1. Допускається без дозволу автора (чи іншої особи, яка має\nавторське право) і без виплати авторської винагороди відтворювати\nвиключно в особистих цілях або для звичайного кола сім'ї\nпопередньо правомірно оприлюднені твори, крім:\nа) творів архітектури у формі будівель і споруд;\nб) комп'ютерних програм, за винятком випадків, передбачених\nстаттею 24 цього Закону;\nв) репрографічного відтворення книг, нотних текстів і\nоригінальних творів образотворчого мистецтва, за винятком\nвипадків, передбачених статтями 22 і 23 цього Закону;\nг) творів, виконання яких зафіксовані у фонограмах,\nвідеограмах та їх примірниках.\n2. Твори і виконання, зафіксовані у фонограмах, відеограмах,\nїх примірниках, допускається відтворювати у домашніх умовах і\nвиключно в особистих цілях або для звичайного кола сім'ї або\nблизьких знайомих цієї сім'ї без дозволу автора (авторів),\nвиконавців, виробників фонограм, виробників відеограм, але з\nвиплатою винагороди. Особливості виплати винагороди у цьому\nвипадку визначені статтею 42 цього Закону."
    },
    {
      "provision_ref": "art26",
      "section": "26",
      "title": "Стаття 26. Право доступу до твору образотворчого мистецтва",
      "content": "При передачі твору образотворчого мистецтва чи матеріального\nоб'єкта, в якому втілено цей твір, у власність іншій особі автор\nмає право вимагати доступу до цього твору з метою його\nвикористання для відтворення (виготовлення примірників, слайдів,\nкарток, переробок тощо) за умови, що це не порушує законні права\nта інтереси власника твору образотворчого мистецтва. Власник не\nможе відмовити автору в доступі до твору без достатніх підстав.\nПри цьому від власника твору не можна вимагати доставки твору\nавторові."
    },
    {
      "provision_ref": "art27",
      "section": "27",
      "title": "Стаття 27. Право слідування",
      "content": "Автор твору образотворчого мистецтва, а у разі його смерті -\nспадкоємці впродовж встановленого статтею 28 цього Закону строку\nкористуються щодо проданих автором оригіналів творів\nобразотворчого мистецтва невідчужуваним правом на одержання п'яти\nвідсотків від ціни кожного наступного продажу твору через аукціон,\nгалерею, салон, крамницю тощо, що йде за першим його продажем,\nздійсненим автором твору (право слідування). Виплата винагороди у\nцьому випадку здійснюється зазначеними аукціонами, галереями,\nсалонами, крамницями тощо.\nЗбір і виплата винагороди, одержаної в результаті\nвикористання права слідування, здійснюються особисто автором,\nчерез його повіреного або через організації колективного\nуправління."
    },
    {
      "provision_ref": "art28",
      "section": "28",
      "title": "Стаття 28. Строк дії авторського права",
      "content": "1. Авторське право на твір виникає внаслідок факту його\nстворення і починає діяти від дня створення твору.\n2. Авторське право діє протягом усього життя автора і\n70 років після його смерті, крім випадків, передбачених цією\nстаттею.\n3. Для творів, оприлюднених анонімно або під псевдонімом,\nстрок дії авторського права закінчується через 70 років після\nтого, як твір було оприлюднено. Якщо взятий автором псевдонім не\nвикликає сумніву щодо особи автора або якщо авторство твору,\nоприлюдненого анонімно або під псевдонімом, розкривається не\nпізніше ніж через 70 років після оприлюднення твору,\nзастосовується строк, передбачений частиною другою цієї статті.\n4. Авторське право на твори, створені у співавторстві, діє\nпротягом життя співавторів і 70 років після смерті останнього\nспівавтора.\n5. У разі, коли весь твір публікується (оприлюднюється) не\nводночас, а послідовно у часі томами, частинами, випусками,\nсеріями тощо, строк дії авторського права визначається окремо для\nкожної опублікованої (оприлюдненої) частини твору.\n6. Авторське право на твори посмертно реабілітованих авторів\nдіє протягом 70 років після їх реабілітації.\n7. Авторське право на твір, вперше опублікований протягом\n30 років після смерті автора, діє протягом 70 років від дати його\nправомірного опублікування.\n8. Будь-яка особа, яка після закінчення строку охорони\nавторського права по відношенню до неоприлюдненого твору вперше\nйого оприлюднює, користується захистом, що є рівноцінним захисту\nмайнових прав автора. Строк охорони цих прав становить 25 років\nвід часу, коли твір був вперше оприлюднений.\n9. Дія строку охорони авторського права, встановленого\nчастинами другою - сьомою цієї статті, закінчується 1 січня року,\nнаступного за роком, в якому мали місце юридичні факти,\nпередбачені у зазначених частинах.\n10. Особисті немайнові права автора, передбачені статтею 14\nцього Закону, охороняються безстроково."
    },
    {
      "provision_ref": "art29",
      "section": "29",
      "title": "Стаття 29. Перехід авторського права у спадщину",
      "content": "1. Майнові права авторів та інших осіб, які мають виключне\nавторське право, переходять у спадщину. Не переходять у спадщину\nособисті немайнові права автора.\n2. Спадкоємці мають право захищати авторство на твір і\nпротидіяти перекрученню, спотворенню чи іншій зміні твору, а також\nбудь-якому іншому посяганню на твір, що може завдати шкоди честі\nта репутації автора."
    },
    {
      "provision_ref": "art30",
      "section": "30",
      "title": "Стаття 30. Перехід творів у суспільне надбання",
      "content": "1. Закінчення строку дії авторського права на твори означає\nїх перехід у суспільне надбання.\n2. Твори, які стали суспільним надбанням, можуть вільно, без\nвиплати авторської винагороди, використовуватися будь-якою особою,\nза умови дотримання особистих немайнових прав автора, передбачених\nстаттею 14 цього Закону.\n3. Кабінетом Міністрів України можуть встановлюватися\nспеціальні відрахування до фондів творчих спілок України за\nвикористання на території України творів, які стали суспільним\nнадбанням.\nСтаття 31. Передача (відчуження) майнових прав суб'єктів\nавторського права\n1. Автор (чи інша особа, яка має авторське право) може\nпередати свої майнові права, зазначені у статті 15 цього Закону,\nбудь-якій іншій особі повністю чи частково. Передача майнових прав\nавтора (чи іншої особи, яка має авторське право) оформляється\nавторським договором.\nМайнові права, що передаються за авторським договором, мають\nбути у ньому визначені. Майнові права, не зазначені в авторському\nдоговорі як відчужувані, вважаються такими, що не передані.\n2. Майнове право суб'єкта авторського права, який є юридичною\nособою, може бути передане (відчужене) іншій особі у встановленому\nзаконом порядку внаслідок ліквідації цієї юридичної особи -\nсуб'єкта авторського права."
    },
    {
      "provision_ref": "art32",
      "section": "32",
      "title": "Стаття 32. Передача права на використання твору",
      "content": "1. Автору та іншій особі, яка має авторське право, належить\nвиключне право надавати іншим особам дозвіл на використання твору\nбудь-яким одним або всіма відомими способами на підставі\nавторського договору.\nВикористання твору будь-якою особою допускається виключно на\nоснові авторського договору, за винятком випадків, передбачених\nстаттями 21-25 цього Закону.\n2. Передача права на використання твору іншим особам може\nздійснюватися на основі авторського договору про передачу\nвиключного права на використання твору або на основі авторського\nдоговору про передачу невиключного права на використання твору.\n3. За авторським договором про передачу виключного права на\nвикористання твору автор (чи інша особа, яка має виключне\nавторське право) передає право використовувати твір певним\nспособом і у встановлених межах тільки одній особі, якій ці права\nпередаються, і надає цій особі право дозволяти або забороняти\nподібне використання твору іншим особам. При цьому за особою, яка\nпередає виключне право на використання твору, залишається право на\nвикористання цього твору лише в частині прав, що не передаються.\n4. За авторським договором про передачу невиключного права на\nвикористання твору автор (чи інша особа, яка має авторське право)\nпередає іншій особі право використовувати твір певним способом і у\nвстановлених межах. При цьому за особою, яка передає невиключне\nправо, зберігається право на використання твору і на передачу\nневиключного права на використання твору іншим особам.\n5. Право на передачу будь-яким особам невиключних прав на\nвикористання творів мають організації колективного управління,\nяким суб'єкти авторського права передали повноваження на\nуправління своїми майновими авторськими правами.\n6. Права на використання твору, що передаються за авторським\nдоговором, вважаються невиключними, якщо у договорі не передбачено\nпередачі виключних прав на використання твору."
    },
    {
      "provision_ref": "art33",
      "section": "33",
      "title": "Стаття 33. Договори на право використання творів",
      "content": "1. Договори про передачу прав на використання творів\nукладаються у письмовій формі. В усній формі може укладатися\nдоговір про використання (опублікування) твору в періодичних\nвиданнях (газетах, журналах тощо).\n2. Договір про передачу прав на використання творів\nвважається укладеним, якщо між сторонами досягнуто згоди щодо всіх\nістотних умов (строку дії договору, способу використання твору,\nтериторії, на яку поширюється передаване право, розміру і порядку\nвиплати авторської винагороди, а також інших умов, щодо яких за\nвимогою однієї із сторін повинно бути досягнено згоди).\nАвторська винагорода визначається у договорі у вигляді\nвідсотків від доходу, отриманого від використання твору, або у\nвигляді фіксованої суми чи іншим чином. При цьому ставки\nавторської винагороди не можуть бути нижчими за мінімальні ставки,\nвстановлені Кабінетом Міністрів України.\n3. Предметом договору про передачу прав на використання твору\nне можуть бути права, яких не було на момент укладання договору.\n4. Відповідні відомства і творчі спілки можуть розробляти\nпримірні авторські договори (зразки авторських договорів).\n5. Умови договору, що погіршують становище автора (його\nправонаступника) порівняно із становищем, встановленим чинним\nзаконодавством, є недійсними.\n6. За авторським договором замовлення автор зобов'язується\nстворити у майбутньому твір відповідно до умов цього договору і\nпередати його замовникові. Договором може передбачатися виплата\nзамовником авторові авансу як частини авторської винагороди.\n7. Умови договору, що обмежують право автора на створення\nмайбутніх творів на зазначену у договорі тему чи у зазначеній\nгалузі, є недійсними.\n8. Усі майнові права на використання твору, які передаються\nза авторським договором, мають бути у ньому визначені. Майнові\nправа, не зазначені в авторському договорі як передані суб'єктом\nавторського права, вважаються такими, що не передані, і\nзберігаються за ним.\nСтаття 34. Відповідальність за невиконання\nавторського договору\n1. Сторона, яка не виконала або неналежним чином виконала\nзобов'язання за авторським договором, зобов'язана відшкодувати\nіншій стороні всі збитки, в тому числі упущену вигоду.\n2. Якщо автор не передав твір замовникові відповідно до умов\nавторського договору замовлення, він повинен відшкодувати\nзамовникові збитки, в тому числі упущену вигоду.\n3. Спори щодо відповідальності за невиконання умов авторських\nдоговорів вирішуються у суді."
    },
    {
      "provision_ref": "art35",
      "section": "35",
      "title": "Стаття 35. Об'єкти суміжних прав",
      "content": "Об'єктами суміжних прав, незалежно від призначення, змісту,\nоцінки, способу і форми вираження, є:\nа) виконання літературних, драматичних, музичних,\nмузично-драматичних, хореографічних, фольклорних та інших творів;\nб) фонограми, відеограми;\nв) передачі (програми) організацій мовлення."
    },
    {
      "provision_ref": "art36",
      "section": "36",
      "title": "Стаття 36. Суб'єкти суміжних прав",
      "content": "1. Суб'єктами суміжних прав є:\nа) виконавці творів, їх спадкоємці та особи, яким на законних\nпідставах передано суміжні майнові права щодо виконань;\nб) виробники фонограм, їх спадкоємці (правонаступники) та\nособи, яким на законних підставах передано суміжні майнові права\nщодо фонограм;\nв) виробники відеограм, їх спадкоємці (правонаступники) та\nособи, яким на законних підставах передано суміжні майнові права\nщодо відеограм;\nг) організації мовлення та їх правонаступники.\n2. Виконавці здійснюють свої права за умови дотримання ними\nправ авторів виконуваних творів та інших суб'єктів авторського\nправа. Виробники фонограм, виробники відеограм повинні\nдотримуватися прав суб'єктів авторського права і виконавців.\nОрганізації мовлення повинні дотримуватися прав суб'єктів\nавторського права, виконавців, виробників фонограм (відеограм)."
    },
    {
      "provision_ref": "art37",
      "section": "37",
      "title": "Стаття 37. Виникнення і здійснення суміжних прав",
      "content": "1. Первинними суб'єктами суміжних прав є виконавець, виробник\nфонограми, виробник відеограми, організація мовлення.\n2. Суміжне право виникає внаслідок факту виконання твору,\nвиробництва фонограми, виробництва відеограми, оприлюднення\nпередачі організації мовлення.\n3. Для виникнення і здійснення суміжних прав не вимагається\nвиконання будь-яких формальностей.\nВиконавець, виробник фонограми, виробник відеограми для\nсповіщення про свої суміжні права на фонограмах, відеограмах і\nвсіх їх примірниках, що розповсюджуються серед публіки на законних\nпідставах, або їх упаковках можуть використовувати знак охорони\nсуміжних прав. Цей знак складається з таких елементів:\nлатинська літера \"P\", обведена колом, - (зображення знака не\nнаводиться);\nімена (назви) осіб, які мають щодо цих фонограм (відеограм)\nсуміжні права;\nрік першої публікації фонограми (відеограми).\nЗа відсутності доказів іншого, виконавцем, виробником\nфонограми чи відеограми вважаються особи, імена (назви) яких\nзазначені на фонограмі, відеограмі та їх примірниках або на їх\nупаковці.\n4. Кабінетом Міністрів України можуть установлюватися\nмінімальні ставки винагороди за використання об'єктів суміжних\nправ та порядок їх індексації.\nСтаття 38. Особисті немайнові права виконавців та права на\nім'я (назву) виробників фонограм, відеограм\nі організацій мовлення\n1. Виконавцеві твору належать такі особисті немайнові права:\nа) вимагати визнання того, що він є виконавцем твору;\nб) вимагати, щоб його ім'я або псевдонім зазначалися чи\nповідомлялися у зв'язку з кожним його виступом, записом чи\nвиконанням (у разі, якщо це можливо);\nв) вимагати забезпечення належної якості запису його\nвиконання і протидіяти будь-якому перекрученню, спотворенню чи\nіншій суттєвій зміні, що може завдати шкоди його честі і\nрепутації.\n2. Виробник фонограми, виробник відеограми має право\nзазначати своє ім'я (назву) на кожному носії запису або його\nупаковці поряд із зазначенням авторів, виконавців і назв творів,\nвимагати його згадування у процесі використання фонограми\n(відеограми).\n3. Організація мовлення має право вимагати згадування своєї\nназви у зв'язку із записом, відтворенням, розповсюдженням своєї\nпередачі і публічним повторним сповіщенням її іншою організацією\nмовлення."
    },
    {
      "provision_ref": "art39",
      "section": "39",
      "title": "Стаття 39. Майнові права виконавців",
      "content": "1. Майновим правом виконавців є їх виключне право дозволяти\nчи забороняти іншим особам:\nа) публічне сповіщення своїх незафіксованих виконань (прямий\nефір);\nб) фіксацію у фонограмах чи відеограмах своїх раніше\nнезафіксованих виконань;\nв) відтворення (пряме і (або) опосередковане) своїх виконань,\nзафіксованих без їх згоди у фонограмі чи відеограмі, чи за їх\nзгодою, але якщо відтворення здійснюється з іншою метою, ніж та,\nна яку вони дали свою згоду;\nг) розповсюдження своїх виконань, зафіксованих у фонограмі чи\nвідеограмі, шляхом першого продажу або іншої передачі права\nвласності у разі, коли вони при першій фіксації виконання не дали\nдозволу виробнику фонограми (виробнику відеограми) на її подальше\nвідтворення;\nд) комерційний прокат, майновий найм своїх виконань,\nзафіксованих у фонограмі чи відеограмі, якщо при фіксації не було\nїх згоди на комерційний прокат і майновий найм, навіть після\nрозповсюдження виконань, здійсненого виробником фонограми\n(відеограми) або за його дозволом;\nе) розповсюдження своїх виконань, зафіксованих у фонограмах\nчи відеограмах, через будь-які засоби зв'язку таким чином, що\nбудь-яка особа може отримати до них доступ з будь-якого місця і в\nбудь-який час за їх власним вибором, якщо при першій фіксації\nвиконання не було їх згоди на такий вид розповсюдження.\n2. Майнові права виконавців можуть передаватися\n(відчужуватися) іншим особам на підставі договору, в якому\nвизначаються спосіб використання виконань, розмір і порядок\nвиплати винагороди, строк дії договору і використання виконань,\nтериторія, на яку розповсюджуються передані права тощо. Визначені\nдоговором ставки винагороди не можуть бути нижчими за мінімальні\nставки, встановлені Кабінетом Міністрів України.\n3. У разі, коли виконання використовується в аудіовізуальному\nтворі, вважається, що виконавець передає організації, яка здійснює\nвиробництво аудіовізуального твору, або продюсеру аудіовізуального\nтвору всі майнові права на виконання, якщо інше не передбачено\nдоговором.\n4. У разі, коли виконавець під час першої фіксації виконання\nбезпосередньо дозволить виробнику фонограми чи виробнику\nвідеограми її подальше відтворення, вважається, що виконавець\nпередав виробнику фонограми чи виробнику відеограми виключне право\nна розповсюдження фонограм, відеограм і їх примірників способом\nпершого продажу або іншої передачі у власність чи володіння, а\nтакож способом здавання у майновий найм, комерційний прокат та\nіншої передачі. При цьому виконавець зберігає право на одержання\nсправедливої винагороди за зазначені види використання свого\nвиконання через організації колективного управління або іншим\nспособом.\nСтаття 40. Майнові права виробників фонограм і виробників\nвідеограм\n1. До майнових прав виробників фонограм і виробників\nвідеограм належить їх виключне право на використання своїх\nфонограм, відеограм і виключне право дозволяти чи забороняти іншим\nособам:\nа) відтворення (пряме і (або) опосередковане) своїх фонограм\nі відеограм у будь-якій формі і будь-яким способом;\nб) розповсюдження серед публіки фонограм, відеограм та їх\nпримірників шляхом першого продажу або іншої передачі права\nвласності;\nв) комерційний прокат фонограм, відеограм і їх примірників,\nнавіть після їх розповсюдження, здійсненого виробником фонограми\nчи відеограми або за їх дозволом;\nг) публічне сповіщення фонограм, відеограм та їх примірників\nчерез будь-які засоби зв'язку таким чином, що будь-яка особа може\nотримати до них доступ з будь-якого місця і в будь-який час за їх\nвласним вибором;\nд) будь-яку видозміну своїх фонограм, відеограм;\nе) ввезення на митну територію України фонограм, відеограм та\nїх примірників з метою їх поширення серед публіки.\n2. Майнові права виробників фонограм і виробників відеограм\nможуть передаватися (відчужуватися) іншим особам на підставі\nдоговору, в якому визначаються спосіб використання фонограми\n(відеограми), розмір і порядок виплати винагороди, строк дії\nдоговору, строк використання фонограми (відеограми), територія, на\nяку розповсюджуються передані права, тощо. Визначені договором\nставки винагороди не можуть бути нижчими за мінімальні ставки,\nвстановлені Кабінетом Міністрів України.\nМайнові права виробника фонограми чи відеограми, який є\nюридичною особою, можуть бути також передані (відчужені) іншій\nособі у встановленому законом порядку внаслідок ліквідації\nюридичної особи - суб'єкта суміжних прав.\n3. Якщо фонограми, відеограми чи їх примірники введені\nвиробником фонограми (відеограми) чи за його згодою у цивільний\nобіг шляхом їх першого продажу в Україні, то допускається їх\nнаступне розповсюдження шляхом продажу, дарування тощо без згоди\nвиробника фонограми (відеограми) чи його правонаступника і без\nвиплати йому винагороди. Проте й у цьому випадку право здавання\nтаких примірників фонограм (відеограм) у майновий найм чи\nкомерційний прокат залишається виключно правом виробника фонограми\n(відеограми)."
    },
    {
      "provision_ref": "art41",
      "section": "41",
      "title": "Стаття 41. Майнові права організацій мовлення",
      "content": "1. До майнових прав організацій мовлення належить їх виключне\nправо на використання своїх програм будь-яким способом і виключне\nправо дозволяти чи забороняти іншим особам:\nа) публічне сповіщення своїх програм шляхом трансляції і\nретрансляції;\nб) фіксацію своїх програм на матеріальному носії та їх\nвідтворення;\nв) публічне виконання і публічну демонстрацію своїх програм у\nмісцях з платним входом.\nОрганізація мовлення також має право забороняти поширення на\nтериторії України чи з території України сигналу із супутника, що\nнесе їх програми, розповсюджуючим органом, для якого цей сигнал із\nсупутника не призначався.\n2. Майнові права організації мовлення можуть передаватися\n(відчужуватися) іншим особам на підставі договору, в якому\nвизначаються спосіб і строк використання програми мовлення, розмір\nі порядок виплати винагороди, територія, на яку розповсюджуються\nпередані права, тощо.\nМайнові права організації мовлення можуть бути також передані\n(відчужені) іншій особі у встановленому законом порядку внаслідок\nліквідації юридичної особи - суб'єкта суміжних прав.\nСтаття 42. Обмеження майнових прав виконавців, виробників\nфонограм, відеограм і організацій мовлення\n1. Допускаються використання виконань, фонограм, відеограм,\nпрограм мовлення, їх фіксація, відтворення і доведення до\nзагального відома без згоди виконавців, виробників фонограм,\nвідеограм і організацій мовлення у випадках, передбачених статтями\n21-25 цього Закону щодо обмеження майнових прав авторів\nлітературних, художніх і наукових творів, якщо задовольняються\nтакі умови:\nа) відтворення зазначених об'єктів здійснюється виключно з\nметою навчання чи наукових досліджень;\nб) право на відтворення, передбачене у пункті \"а\" цієї\nчастини, не поширюється на експорт відтворених примірників\nфонограм, відеограм, програм мовлення за межі митної території\nУкраїни;\nв) за суб'єктами суміжних прав зберігається право на\nсправедливу винагороду з урахуванням кількості відтворених\nпримірників.\nПередбачене цією частиною використання об'єктів суміжних прав\nбез згоди суб'єктів суміжних прав є можливим лише за умови\nдотримання особистих немайнових прав суб'єктів авторського права і\nсуміжних прав, передбачених статтями 14 і 38 цього Закону.\n2. Допускається відтворення в домашніх умовах і виключно в\nособистих цілях творів і виконань, зафіксованих у фонограмах,\nвідеограмах і їх примірниках, без згоди автора (авторів),\nвиконавців і виробників фонограм (відеограм), але з виплатою їм\nвинагороди способом, визначеним частиною четвертою цієї статті.\n3. Передбачене частинами першою і другою цієї статті\nвикористання об'єктів суміжних прав без згоди суб'єктів суміжних\nправ не повинно завдавати шкоди нормальній експлуатації виконань,\nфонограм, відеограм і програм мовлення і зачіпати законні інтереси\nвиконавців, виробників фонограм, відеограм і програм мовлення чи\nінших суб'єктів авторського права і (або) суміжних прав.\n4. Виплата винагороди виробникам фонограм і відеограм та\nіншим особам, які мають авторське право і (або) суміжні права, за\nпередбачені частиною другою цієї статті відтворення, здійснюється\nу формі відрахувань (відсотків) від вартості обладнання і (або)\nматеріальних носіїв виробниками та (або) імпортерами обладнання і\nматеріальних носіїв, із застосуванням яких можна здійснити\nвідтворення виключно в особистих цілях у домашніх умовах творів,\nзафіксованих у фонограмах і відеограмах, крім:\nа) професійного обладнання та (або) матеріальних носіїв, не\nпризначених для використання в домашніх умовах;\nб) обладнання і матеріальних носіїв, що експортуються за\nмитну територію України;\nв) обладнання і матеріальних носіїв, що ввозяться фізичною\nособою на митну територію України виключно в особистих цілях і без\nкомерційної мети.\n5. Розміри зазначених у частинах другій і четвертій цієї\nстатті відрахувань (відсотків), що мають сплачуватися виробниками\nта (або) імпортерами обладнання і матеріальних носіїв,\nвизначаються Кабінетом Міністрів України. Ці кошти виробниками та\nімпортерами обладнання і (або) матеріальних носіїв перераховуються\nвизначеним Установою організаціям колективного управління (далі -\nуповноваженим організаціям). Зібрані кошти розподіляються між\nорганізаціями колективного управління, які є на обліку в Установі,\nна основі договорів, які уповноважені організації укладають з\nусіма організаціями колективного управління. Імпортери\nперераховують ці кошти уповноваженій організації під час ввезення\nтовару на митну територію України, а виробники - у кінці кожного\nмісяця після реалізації обладнання і матеріальних носіїв.\n6. Установа і визначені нею для збору коштів уповноважені\nорганізації мають право вимагати від виробників та імпортерів\nінформацію про виробництво, імпорт і реалізацію (продаж)\nзазначеного у частині четвертій цієї статті обладнання і\nматеріальних носіїв.\n7. Зібрані кошти, що зазначені у частинах другій і четвертій\nцієї статті, розподіляються між авторами, виконавцями, виробниками\nфонограм (відеограм). Якщо угодами між організаціями колективного\nуправління не передбачено інше, то ці кошти розподіляються у таких\nпропорціях: авторам - 50 відсотків, виконавцям - 25 відсотків і\nвиробникам фонограм (відеограм) - 25 відсотків.\nСтаття 43. Використання фонограм і відеограм, опублікованих\nз комерційною метою\n1. Допускається без згоди виробників фонограм (відеограм),\nфонограми (відеограми) яких опубліковані для використання з\nкомерційною метою, і виконавців, виконання яких зафіксовані у цих\nфонограмах (відеограмах), але з виплатою винагороди, таке пряме чи\nопосередковане комерційне використання фонограм і відеограм та їх\nпримірників:\nа) публічне виконання фонограми або її примірника чи публічну\nдемонстрацію відеограми або її примірника;\nб) публічне сповіщення виконання, зафіксованого у фонограмі\nчи відеограмі та їх примірниках, в ефір;\nв) публічне сповіщення виконання, зафіксованого у фонограмі\nчи відеограмі та їх примірниках, по проводах (через кабель).\n2. Збирання винагороди за використання фонограм (відеограм),\nщо зазначені у частині першій цієї статті, і контроль за їх\nправомірним використанням здійснюються визначеними Установою\nуповноваженими організаціями колективного управління. Зібрані\nкошти розподіляються між організаціями колективного управління,\nякі є на обліку в Установі, на основі договорів, які уповноважені\nорганізації укладають з усіма організаціями колективного\nуправління. Одержана від уповноваженої організації винагорода\nрозподіляється відповідною організацією колективного управління у\nтаких пропорціях: виконавцям - 50 відсотків, виробникам фонограм\n(відеограм) - 50 відсотків.\n3. Розмір винагороди за використання фонограм (відеограм), що\nзазначені у частині першій цієї статті, порядок та умови її\nвиплати визначаються Кабінетом Міністрів України.\n4. Особи, які використовують фонограми, відеограми чи їх\nпримірники, повинні надавати організаціям, зазначеним у частині\nдругій цієї статті, точні відомості щодо їх використання,\nнеобхідні для збирання і розподілу винагороди."
    },
    {
      "provision_ref": "art44",
      "section": "44",
      "title": "Стаття 44. Строк дії суміжних прав",
      "content": "1. Майнові права виконавців охороняються протягом 50 років\nвід дати першого запису виконання.\nОсобисті немайнові права виконавців, передбачені частиною\nпершою статті 38 цього Закону, охороняються безстроково.\n2. Права виробників фонограм і відеограм охороняються\nпротягом 50 років від дати першого опублікування фонограми\n(відеограми) або їх першого звукозапису (відеозапису), якщо\nфонограма (відеограма) не була опублікована протягом зазначеного\nчасу.\n3. Організації мовлення користуються наданими цим Законом\nправами протягом 50 років від дати першого публічного сповіщення\nпередачі.\n4. Закінчення строків захисту суміжних прав настає 1 січня\nроку, наступного за роком, у якому закінчилися передбачені цією\nстаттею строки захисту.\n5. До спадкоємців виконавців і правонаступників виробників\nфонограм і відеограм та організацій мовлення переходить право\nдозволяти чи забороняти використання виконань, фонограм,\nвідеограм, публічні сповіщення, а також право на одержання\nвинагороди у межах установленого цією статтею строку.\nСтаття 45. Способи управління майновими правами суб'єктів\nавторського права і суміжних прав\nСуб'єкти авторського права і суміжних прав можуть управляти\nсвоїми правами:\nа) особисто;\nб) через свого повіреного;\nв) через організацію колективного управління."
    },
    {
      "provision_ref": "art46",
      "section": "46",
      "title": "Стаття 46. Управління майновими правами через повіреного",
      "content": "Суб'єкт авторського права і (або) суміжних прав може доручити\nуправління своїми майновими правами повіреному на підставі\nукладеного з ним договору-доручення. Здійснюючи управління\nмайновими правами, ця особа діє у межах повноважень, переданих їй\nсуб'єктом авторського права і (або) суміжних прав.\nСтаття 47. Забезпечення колективного управління\nмайновими правами\n1. Суб'єкти авторського права і (або) суміжних прав можуть\nдоручати управління своїми майновими правами організаціям\nколективного управління.\n2. Організації колективного управління створюються суб'єктами\nавторського права і (або) суміжних прав та мають статус юридичної\nособи згідно із законом.\n3. Допускається утворення окремих організацій, які управляють\nпевними категоріями майнових прав певних категорій суб'єктів\nавторського права і (або) суміжних прав, або організацій, які\nуправляють різними майновими правами в інтересах різних категорій\nсуб'єктів авторського права і (або) суміжних прав.\n4. Особи, які використовують твори, виконання, програми\nмовлення, примірники фонограм (відеограм), зобов'язані надавати\nорганізаціям колективного управління точний перелік використаних\nтворів, виконань, примірників фонограм (відеограм), програм\nмовлення разом з документально підтвердженими даними про одержані\nприбутки від їх використання та повинні виплачувати організаціям\nколективного управління винагороду в передбачений термін і в\nобумовленому розмірі.\n5. Суб'єкти авторського права і (або) суміжних прав можуть\nтакож доручати управління своїми майновими правами на колективній\nоснові відповідним державним організаціям, установчі документи\nяких передбачають здійснення таких функцій."
    },
    {
      "provision_ref": "art48",
      "section": "48",
      "title": "Стаття 48. Діяльність організацій колективного управління",
      "content": "1. Організація колективного управління після її державної\nреєстрації зобов'язана протягом 30 днів стати на облік в Установі.\nПро облік організацій колективного управління Установа здійснює\nпублікацію у своєму офіційному бюлетені.\nОрганізації колективного управління діють на основі статутів,\nщо затверджуються в установленому порядку і в межах повноважень,\nодержаних від суб'єктів авторського права і (або) суміжних прав.\n2. Організації колективного управління не мають права\nзайматися комерційною діяльністю чи використовувати будь-яким\nспособом об'єкти авторського права і (або) суміжних прав,\nдоручених їм для управління. На діяльність таких організацій не\nпоширюються обмеження, передбачені антимонопольним законодавством.\n3. Повноваження на колективне управління майновими правами\nпередаються організаціям колективного управління авторами та\nіншими суб'єктами авторського права і (або) суміжних прав на\nоснові договорів, укладених у письмовій формі.\n4. Організації колективного управління можуть управляти на\nтериторії України майновими правами іноземних суб'єктів\nавторського права і (або) суміжних прав на основі договорів з\nаналогічними іноземними організаціями, в тому числі й про взаємне\nпредставництво інтересів.\nОрганізації колективного управління можуть доручати на основі\nдоговорів з аналогічними іноземними організаціями управляти на\nколективній основі за кордоном майновими правами українських\nсуб'єктів авторського права і (або) суміжних прав, у тому числі й\nпро взаємне представництво інтересів.\n5. На основі одержаних повноважень організації колективного\nуправління надають будь-яким особам шляхом укладання з ними\nдоговорів невиключні права на використання об'єктів авторського\nправа і (або) суміжних прав.\n6. Організація колективного управління має право вимагати від\nосіб, які використовують об'єкти авторського права і суміжних\nправ, надання їм документів, що містять точні відомості про\nвикористання зазначених об'єктів, необхідні для збирання і\nрозподілу винагороди.\n7. Організація колективного управління зобов'язана надавати\nУстанові таку інформацію:\nа) про зміни, що вносяться до статуту організації;\nб) про укладання двосторонніх чи багатосторонніх договорів з\nіншими організаціями колективного управління, в тому числі\nіноземними;\nв) про управління майновими правами осіб, які не передали\nорганізації повноважень відповідно до частини третьої цієї статті;\nг) про рішення загальних зборів членів організації, що\nстосуються договорів управління правами суб'єктів авторського\nправа і (або) суміжних прав;\nд) про річний баланс, річний звіт, результати аудиторських\nперевірок;\nе) про осіб, уповноважених представляти організацію."
    },
    {
      "provision_ref": "art49",
      "section": "49",
      "title": "Стаття 49. Функції організацій колективного управління",
      "content": "1. Організації колективного управління повинні виконувати від\nімені суб'єктів авторського права і (або) суміжних прав і на\nоснові одержаних від них повноважень такі функції:\nа) погоджувати з особами, які використовують об'єкти\nавторського права і (або) суміжних прав, розмір винагороди під час\nукладання договору;\nб) укладати договори про використання прав, переданих в\nуправління. Умови цих договорів повинні відповідати положенням\nстатей 31-33 цього Закону;\nв) збирати винагороду за використання об'єктів авторського\nправа і (або) суміжних прав у випадках та на підставах,\nпередбачених цим Законом;\nг) розподіляти і виплачувати зібрану винагороду суб'єктам\nавторського права і (або) суміжних прав, правами яких вона\nуправляє, а також іншим суб'єктам прав відповідно до цього Закону;\nд) здійснювати інші дії, передбачені чинним законодавством,\nнеобхідні для охорони прав, управління якими здійснює організація.\n2. Суб'єкти авторського права і (або) суміжних прав, які не\nпередали організаціям колективного управління повноважень на\nуправління своїми правами, в тому числі щодо збирання винагороди,\nмають право вимагати від організацій колективного управління, які\nтаку винагороду за використання їхніх творів і об'єктів суміжних\nправ зібрали, виплати цієї винагороди, а також вимагати вилучення\nсвоїх творів і об'єктів суміжних прав із дозволів на використання,\nякі надаються організаціями колективного управління шляхом\nукладання договорів з особами, які використовують ці об'єкти.\n3. Організації колективного управління мають право\nрезервувати на своєму рахунку суми незапитаної винагороди, що\nнадійшла їм від осіб, які використовують об'єкти авторського права\nі (або) суміжних прав. Після трьох років від дня надходження на\nрахунок організації колективного управління відповідних сум суми\nнезапитаної винагороди можуть бути використані для чергових виплат\nсуб'єктам авторського права і (або) суміжних прав або спрямовані\nна інші цілі, передбачені їх статутами, в інтересах суб'єктів\nавторського права і суміжних прав."
    },
    {
      "provision_ref": "art50",
      "section": "50",
      "title": "Стаття 50. Порушення авторського права і суміжних прав",
      "content": "Порушенням авторського права і (або) суміжних прав, що дає\nпідстави для судового захисту, є:\nа) вчинення будь-якою особою дій, які порушують особисті\nнемайнові права суб'єктів авторського права і (або) суміжних прав,\nвизначені статтями 14 і 38 цього Закону, та їх майнові права,\nвизначені статтями 15, 39, 40 і 41 цього Закону, з урахуванням\nпередбачених статтями 21-25, 42 і 43 цього Закону обмежень\nмайнових прав;\nб) піратство у сфері авторського права і (або) суміжних\nправ - опублікування, відтворення, ввезення на митну територію\nУкраїни, вивезення з митної території України і розповсюдження\nконтрафактних примірників творів (у тому числі комп'ютерних\nпрограм і баз даних), фонограм, відеограм і програм організацій\nмовлення;\nв) плагіат - оприлюднення (опублікування), повністю або\nчастково, чужого твору під іменем особи, яка не є автором цього\nтвору;\nг) ввезення на митну територію України без дозволу осіб, які\nмають авторське право і (або) суміжні права, примірників творів (у\nтому числі комп'ютерних програм і баз даних), фонограм, відеограм,\nпрограм мовлення;\nд) вчинення дій, що створюють загрозу порушення авторського\nправа і (або) суміжних прав;\nе) будь-які дії для свідомого обходу технічних засобів\nзахисту авторського права і (або) суміжних прав, зокрема\nвиготовлення, розповсюдження, ввезення з метою розповсюдження і\nзастосування засобів для такого обходу;\nє) підроблення, зміна чи вилучення інформації, зокрема в\nелектронній формі, про управління правами без дозволу суб'єктів\nавторського права і (або) суміжних прав чи особи, яка здійснює\nтаке управління;\nж) розповсюдження, ввезення на митну територію України з\nметою розповсюдження, публічне сповіщення об'єктів авторського\nправа і (або) суміжних прав, з яких без дозволу суб'єктів\nавторського права і (або) суміжних прав вилучена чи змінена\nінформація про управління правами, зокрема в електронній формі."
    },
    {
      "provision_ref": "art51",
      "section": "51",
      "title": "Стаття 51. Порядок захисту авторського права і суміжних прав",
      "content": "Захист особистих немайнових і майнових прав суб'єктів\nавторського права і (або) суміжних прав здійснюється в порядку,\nвстановленому адміністративним, цивільним і кримінальним\nзаконодавством.\nСтаття 52. Способи цивільно-правового захисту авторського\nправа і суміжних прав\n1. За захистом свого авторського права і (або) суміжних прав\nсуб'єкти авторського права та суміжних прав мають право звертатися\nв установленому порядку до суду та інших органів відповідно до їх\nкомпетенції.\nПри порушеннях будь-якою особою авторського права і (або)\nсуміжних прав, передбачених статтею 50 цього Закону, недотриманні\nпередбачених договором умов використання творів і (або) об'єктів\nсуміжних прав, використанні творів і об'єктів суміжних прав з\nобходом технічних засобів захисту чи з підробленням інформації і\n(або) документів про управління правами чи створенні загрози\nнеправомірного використання об'єктів авторського права і (або)\nсуміжних прав та інших порушеннях особистих немайнових прав і\nмайнових прав суб'єктів авторського права і (або) суміжних прав\nсуб'єкти авторського права і (або) суміжних прав мають право:\nа) вимагати визнання та поновлення своїх прав;\nб) звертатися до суду з позовом про поновлення порушених прав\nта (або) припинення дій, що порушують авторське право та (або)\nсуміжні права чи створюють загрозу їх порушення;\nв) подавати позови про відшкодування моральної (немайнової)\nшкоди;\nг) подавати позови про відшкодування збитків (матеріальної\nшкоди), включаючи упущену вигоду, або стягнення доходу, отриманого\nпорушником внаслідок порушення ним авторського права і (або)\nсуміжних прав, або виплату компенсацій;\nд) вимагати припинення підготовчих дій до порушення\nавторського права і (або) суміжних прав, у тому числі призупинення\nмитних процедур, якщо є підозра, що можуть бути пропущені на митну\nтериторію України чи з її митної території контрафактні примірники\nтворів, фонограм, відеограм, засоби обходу технічних засобів\nзахисту, в порядку, передбаченому Митним кодексом України;\nе) брати участь в інспектуванні виробничих приміщень,\nскладів, технологічних процесів і господарських операцій,\nпов'язаних з виготовленням примірників творів, фонограм і\nвідеограм, щодо яких є підстави для підозри про порушення чи\nзагрозу порушення авторського права і (або) суміжних прав, у\nпорядку, встановленому Кабінетом Міністрів України;\nє) вимагати, в тому числі у судовому порядку, публікації в\nзасобах масової інформації даних про допущені порушення\nавторського права і (або) суміжних прав та судові рішення щодо цих\nпорушень;\nж) вимагати від осіб, які порушують авторське право і (або)\nсуміжні права позивача, надання інформації про третіх осіб,\nзадіяних у виробництві та розповсюдженні контрафактних примірників\nтворів і об'єктів суміжних прав, а також засобів обходу технічних\nзасобів захисту, та про канали їх розповсюдження;\nз) вимагати прийняття інших передбачених законодавством\nзаходів, пов'язаних із захистом авторського права та суміжних\nправ.\n2. Суд має право постановити рішення чи ухвалу про:\nа) відшкодування моральної (немайнової) шкоди, завданої\nпорушенням авторського права і (або) суміжних прав, з визначенням\nрозміру відшкодування;\nб) відшкодування збитків, завданих порушенням авторського\nправа і (або) суміжних прав;\nв) стягнення із порушника авторського права і (або) суміжних\nправ доходу, отриманого внаслідок порушення;\nг) виплату компенсації, що визначається судом, у розмірі від\n10 до 50000 мінімальних заробітних плат, замість відшкодування\nзбитків або стягнення доходу;\nд) заборону опублікування творів, їх виконань чи постановок,\nвипуску примірників фонограм, відеограм, їх сповіщення, припинення\nїх розповсюдження, вилучення (конфіскацію) контрафактних\nпримірників творів, фонограм, відеограм чи програм мовлення та\nобладнання і матеріалів, призначених для їх виготовлення і\nвідтворення, публікацію у пресі інформації про допущене порушення\nтощо, якщо у ході судового розгляду буде доведено факт порушення\nавторського права і (або) суміжних прав або факт наявності дій, що\nстворюють загрозу порушення цих прав;\nе) вимагати від осіб, які порушують авторське право і (або)\nсуміжні права позивача, інформацію про третіх осіб, задіяних у\nвиробництві та розповсюдженні контрафактних примірників творів та\nоб'єктів суміжних прав, засобів обходу технічних засобів та про\nканали розповсюдження.\nПри визначенні розмірів збитків, які мають бути відшкодовані\nособі, права якої порушено, а також для відшкодування моральної\n(немайнової) шкоди суд зобов'язаний виходити із суті порушення,\nмайнової і моральної шкоди, завданої особі, яка має авторське\nправо і (або) суміжні права, а також із можливого доходу, який\nмогла б одержати ця особа. У розмір збитків, завданих особі, права\nякої порушено, додатково можуть бути включені судові витрати,\nпонесені цією особою, а також витрати, пов'язані з оплатою\nдопомоги адвоката.\nПри визначенні компенсації, яка має бути виплачена замість\nвідшкодування збитків чи стягнення доходу, суд зобов'язаний у\nвстановлених пунктом \"г\" цієї частини межах визначити розмір\nкомпенсації, враховуючи обсяг порушення та (або) наміри\nвідповідача.\n3. Суд може постановити рішення про накладення на порушника\nштрафу у розмірі 10 відсотків суми, присудженої судом на користь\nпозивача. Сума штрафів передається у встановленому порядку до\nДержавного бюджету України.\n4. Суд може постановити рішення про вилучення чи конфіскацію\nвсіх контрафактних примірників творів, фонограм, відеограм чи\nпрограм мовлення, щодо яких встановлено, що вони були виготовлені\nабо розповсюджені з порушенням авторського права і (або) суміжних\nправ, а також засобів обходу технічних засобів захисту. Це\nстосується також усіх кліше, матриць, форм, оригіналів, магнітних\nстрічок, фотонегативів та інших предметів, за допомогою яких\nвідтворюються примірники творів, фонограм, відеограм, програм\nмовлення, а також матеріалів і обладнання, що використовуються для\nїх відтворення і для виготовлення засобів обходу технічних засобів\nзахисту.\nЗа рішенням суду вилучені контрафактні примірники творів (у\nтому числі комп'ютерні програми і бази даних), фонограм,\nвідеограм, програм мовлення на вимогу особи, яка є суб'єктом\nавторського права і (або) суміжних прав і права якої порушено,\nможуть бути передані цій особі. Якщо ця особа не вимагає такої\nпередачі, то контрафактні примірники підлягають знищенню, а\nматеріали і обладнання, що використовувалися для відтворення\nконтрафактних примірників, підлягають відчуженню із перерахуванням\nвиручених коштів до Державного бюджету України.\nСтаття 53. Способи забезпечення позову у справах\nпро порушення авторського права і суміжних прав\n1. До завершення розгляду справи по суті суддя одноособово\nмає право винести ухвалу про заборону відповідачеві, щодо якого є\nдостатні підстави вважати, що він є порушником авторського права і\n(або) суміжних прав, вчиняти до винесення рішення чи ухвали суду\nпевні дії, а саме: виготовлення, відтворення, продаж, здавання в\nмайновий найм, прокат, ввезення на митну територію України та інше\nпередбачене цим Законом використання, а також транспортування,\nзберігання або володіння з метою введення в цивільний обіг\nпримірників творів, у тому числі комп'ютерних програм і баз даних,\nа також записаних виконань, фонограм, відеограм, програм мовлення,\nщодо яких припускається, що вони є контрафактними, і засобів\nобходу технічних засобів захисту.\n2. За наявності достатніх даних про вчинення такого порушення\nавторського права і (або) суміжних прав, за яке відповідно до\nзакону передбачена кримінальна відповідальність, орган дізнання,\nслідства або суд зобов'язані вжити заходів для забезпечення\nрозшуку і накладення арешту на:\nа) примірники творів (у тому числі комп'ютерних програм і баз\nданих), записаних виконань, фонограм, відеограм, програм мовлення,\nщодо яких припускається, що вони є контрафактними, а також засоби\nобходження технічних засобів захисту;\nб) матеріали й обладнання, призначені для їх виготовлення і\nвідтворення;\nв) документи, рахунки та інші предмети, що можуть бути\nдоказом вчинення протиправних дій.\n3. У разі, якщо відповідач по справі порушення авторського\nправа і (або) суміжних прав відмовляє у доступі до необхідної\nінформації чи не забезпечує її надання у прийнятний строк, робить\nперешкоди у здійсненні судових процедур, або з метою збереження\nвідповідних доказів щодо інкримінованого порушення, особливо у\nвипадку, коли будь-яке відстрочення може завдати непоправної шкоди\nособі, яка має авторське право і (або) суміжні права, або коли є\nочевидний ризик того, що доказ буде знищено, суд або суддя\nодноособово мають право за заявою заявника застосувати тимчасові\nзаходи до пред'явлення позову або до початку розгляду справи за\nучастю іншої сторони (відповідача) шляхом:\nа) винесення ухвали про огляд приміщень, в яких, як\nприпускається, відбуваються дії, пов'язані з порушенням\nавторського права і (або) суміжних прав;\nб) накладення арешту і вилучення всіх примірників творів (у\nтому числі комп'ютерних програм і баз даних), записаних виконань,\nфонограм, відеограм, програм мовлення, щодо яких припускається, що\nвони є контрафактними, засобів обходження технічних засобів\nзахисту, а також матеріалів і обладнання, що використовуються для\nїх виготовлення і відтворення;\nв) накладення арешту і вилучення рахунків та інших\nдокументів, які можуть бути доказом вчинення дій, що порушують або\nстворюють загрозу порушення (чи підтверджують наміри вчинення\nпорушення) авторського права і (або) суміжних прав.\nЗаява про застосування тимчасових заходів розглядається\nтільки за участю заявника у дводенний строк з дня її подання.\nУхвала суду про застосування тимчасового заходу підлягає\nнегайному виконанню органом державної виконавчої служби за участю\nзаявника.\nДо прийняття ухвали про застосування тимчасових заходів,\nзазначених в абзаці першому цієї частини, суд має право вимагати\nвід заявника обгрунтування того, що він є суб'єктом авторського\nправа і (або) суміжних прав і що ці права порушені або\nневідворотно будуть порушені, а також видати заявнику судову\nухвалу щодо внесення застави або еквівалентної гарантії,\nдостатньої для того, щоб запобігти зловживанню тимчасовим заходом.\nЗастава полягає у внесенні на депозит суду заявником чи іншими\nособами грошей чи передачі інших матеріальних цінностей. Розмір\nзастави (гарантії) визначається судом з урахуванням обставин\nсправи, але не повинен бути меншим від 100 неоподатковуваних\nмінімумів доходів громадян і не більшим від розміру заявленої\nшкоди.\nУ разі застосування визначених в абзаці першому цієї частини\nтимчасових заходів відповідач має право вимагати їх зміни чи\nскасування, а заявник зобов'язаний подати позов до суду про захист\nпорушених авторських чи суміжних прав не пізніше 15 календарних\nднів від дня застосування тимчасового заходу.\nЗастава повертається повністю заявникові при відмові суду у\nприйнятті позову до розгляду чи задоволенні позову повністю або\nчастково. У противному разі застава звертається на виконання\nрішення про компенсацію шкоди відповідачеві, завданої\nзастосуванням тимчасових заходів.\nПри скасуванні визначених в абзаці першому цієї частини\nтимчасових заходів або якщо при розгляді справи з'ясується\nвідсутність факту порушення чи загрози порушення авторського права\nі (або) суміжних прав, суд має право на клопотання відповідача\nприйняти судове рішення щодо надання відповідачу належної\nкомпенсації позивачем за будь-яку шкоду, завдану цими заходами.\n1. Цей Закон набирає чинності з дня його опублікування і\nзастосовується до правовідносин, які виникли після набрання ним\nчинності.\n2. Кабінету Міністрів України у чотиримісячний строк з дня\nнабрання чинності цим Законом подати до Верховної Ради України\nсвої пропозиції щодо внесення змін до законів України у зв'язку з\nприйняттям цього Закону, а також прийняти необхідні\nнормативно-правові акти і привести свої нормативно-правові акти у\nвідповідність із цим Законом.\n3. До приведення законодавства України у відповідність із цим\nЗаконом закони та інші нормативно-правові акти застосовуються в\nчастині, що не суперечить цьому Закону.\n4. Установити, що починаючи з дня набрання чинності цим\nЗаконом строки охорони авторського права, передбачені статтею 28 і\nчастинами першою і другою статті 44 цього Закону, застосовуються у\nвсіх випадках, коли 50-річний строк дії авторського права після\nсмерті автора або строк дії суміжних прав не закінчився до дня\nнабрання чинності цим Законом.\n5. Установити, що цей Закон застосовується до виконань і\nфонограм, створених чи вперше опублікованих до дня набрання\nчинності цим Законом, якщо на цей день не минуло 50 років після їх\nпершого запису або опублікування.\n6. Установити, що об'єкти авторського права і суміжних прав,\nякі є предметом міжнародного договору, до якого Україна\nприєдналася і згоду на обов'язковість якого дала Верховна Рада\nУкраїни, і які створені чи вперше опубліковані до дня набрання\nчинності цим Законом, підлягають захисту за цим Законом від дня\nнабрання ним чинності, якщо на цей день зазначені об'єкти не стали\nсуспільним надбанням в країні походження у зв'язку із закінченням\nстроку їх охорони в цій країні.\n7. Визнати такою, що втратила чинність, Постанову Верховної\nРади України від 23 грудня 1993 року \"Про порядок введення в дію\nЗакону України \"Про авторське право і суміжні права\" ( 3793-12 )\n(Відомості Верховної Ради України, 1994 р., N 13, ст. 65).\n8. У статті 2 Закону України \"Про приєднання України до\nБернської конвенції про охорону літературних і художніх творів\n(Паризького акта від 24 липня 1971 року, зміненого 2 жовтня\n1979 року)\" ( 189/95-ВР ) (Відомості Верховної Ради України,\n1995 р., N 21, ст. 155) виключити слова \"повідомивши при цьому, що\nдія зазначеної Конвенції не поширюється на твори, які на дату\nнабрання чинності цією Конвенцією для України вже є на її\nтериторії суспільним надбанням\".\n9. Доручити Міністерству закордонних справ України повідомити\nГенеральному директорові Всесвітньої організації інтелектуальної\nвласності про те, що стаття 18 Бернської конвенції про охорону\nлітературних і художніх творів ( 995_051 ) (Паризького акта від 24\nлипня 1971 року, зміненого 2 жовтня 1979 року) від дня набрання\nчинності цим Законом діє на території України в повному обсязі.\n10. Доповнити абзац другий Закону України \"Про приєднання\nУкраїни до Конвенції про охорону інтересів виробників фонограм від\nнезаконного відтворення їхніх фонограм від 29 жовтня 1971 року\"\n( 738-14 ) (Відомості Верховної Ради України, 1999 р., N 32, ст.\n265) реченням такого змісту: \"З метою виконання вимог зазначеної\nКонвенції поширити, на взаємній основі, національний режим захисту\nсуміжних прав, передбачений Законом України \"Про авторське право і\nсуміжні права\" ( 3792-12 ), на виробників фонограм з країн -\nучасниць Конвенції та їхні фонограми, якщо строк охорони цих\nфонограм не закінчився в країні походження\".\n11. Доручити Міністерству закордонних справ України\nповідомити Генеральному Секретарю Організації Об'єднаних Націй про\nдоповнення Закону України \"Про приєднання України до Конвенції про\nохорону інтересів виробників фонограм від незаконного відтворення\nїхніх фонограм від 29 жовтня 1971 року\"."
    }
  ],
  "definitions": []
}