{
  "id": "ua-law-3460-15",
  "type": "statute",
  "title": "Закон України (3460-15)",
  "title_en": "",
  "short_name": "3460-15",
  "status": "in_force",
  "issued_date": "2006-02-22",
  "url": "https://zakon.rada.gov.ua/laws/show/3460-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Службова дисципліна",
      "content": "Службова дисципліна - дотримання особами рядового і начальницького складу Конституції і законів України, актів Президента України і Кабінету Міністрів України, наказів та інших нормативно-правових актів Міністерства внутрішніх справ України, підпорядкованих йому органів і підрозділів та Присяги працівника органів внутрішніх справ України.\nСлужбова дисципліна в органах внутрішніх справ досягається:\nстворенням належних умов проходження служби особами рядового і начальницького складу;\nнабуттям високого рівня професіоналізму;\nзабезпеченням гласності та об'єктивності під час проведення оцінки результатів службової діяльності;\nдотриманням законності і статутного порядку;\nповсякденною вимогливістю начальників до підлеглих, постійною турботою про них, виявленням поваги до їх особистої гідності;\nвихованням в осіб рядового і начальницького складу високих моральних і ділових якостей;\nзабезпеченням соціальної справедливості та високого рівня соціально-правового захисту;\nумілим поєднанням і правильним застосуванням заходів переконання, примусу, дисциплінарного та громадського впливу;\nналежним виконанням умов контракту про проходження служби."
    },
    {
      "provision_ref": "art2",
      "section": "2",
      "title": "Стаття 2. Дисциплінарний проступок",
      "content": "Дисциплінарний проступок - невиконання чи неналежне виконання особою рядового або начальницького складу службової дисципліни."
    },
    {
      "provision_ref": "art3",
      "section": "3",
      "title": "Стаття 3. Начальники та підлеглі, старші й молодші за званням та посадою",
      "content": "Начальник - особа начальницького складу, яка має право віддавати накази та розпорядження, застосовувати заохочення і накладати дисциплінарні стягнення або порушувати клопотання про це перед старшим прямим начальником.\nНачальники, яким особи рядового і начальницького складу підпорядковані по службі хоча б тимчасово, якщо про це оголошено наказом, вважаються прямими.\nНайближчий до підлеглого прямий начальник є його безпосереднім начальником.\nОсоби рядового і начальницького складу, які займають рівні посади та не підпорядковані одна одній по службі, можуть бути старшими чи молодшими, що визначається згідно із спеціальним званням.\nУ разі спільного виконання службових обов'язків особами рядового і начальницького складу, які не підпорядковані одна одній по службі, старшою вважається особа, яка визначена начальником або займає вищу посаду. При рівних посадах начальником є старший за спеціальним званням.\nУ разі тимчасового виконання обов'язків, якщо про це оголошено наказом, начальник користується дисциплінарною владою, передбаченою посадою, яку він обіймає тимчасово.\nНачальники в межах наданих їм повноважень можуть видавати накази, які є обов'язковими для виконання."
    },
    {
      "provision_ref": "art4",
      "section": "4",
      "title": "Стаття 4. Накази",
      "content": "Наказ є формою реалізації службових повноважень особи начальницького складу, згідно з якими визначаються мета і предмет завдання, строк його виконання та відповідальна особа, якій належить його виконати.\nНакази можуть даватись як в усній, так і в письмовій формі.\nУ разі одержання наказу від старшого прямого начальника підлеглий зобов'язаний виконати його та повідомити про це свого безпосереднього начальника.\nСкасувати наказ має право тільки начальник, який видав відповідний наказ, або старший прямий начальник.\nНакази повинні бути законними, зрозумілими і виконуватися беззаперечно, точно та у визначений строк.\nУ разі одержання наказу, який суперечить закону, підлеглий не повинен виконувати його, про що повинен негайно поінформувати начальника, який віддав наказ, а в разі підтвердження цього наказу - письмово поінформувати старшого прямого начальника.\nВіддання і виконання наказу, який суперечить закону, або невиконання правомірного наказу тягне відповідальність, передбачену цим Статутом та іншими законодавчими актами."
    },
    {
      "provision_ref": "art5",
      "section": "5",
      "title": "Стаття 5. Відповідальність осіб рядового і начальницького складу",
      "content": "За вчинення дисциплінарних проступків особи рядового і начальницького складу несуть дисциплінарну відповідальність згідно з цим Статутом.\nОсоби рядового і начальницького складу, яких в установленому законодавством порядку притягнуто до адміністративної, кримінальної або матеріальної відповідальності, водночас можуть нести і дисциплінарну відповідальність згідно з цим Статутом.\nОсоби рядового і начальницького складу не несуть дисциплінарної відповідальності в разі, якщо шкода завдана правомірними діями внаслідок сумлінного виконання наказу начальника або виправданого за конкретних умов службового ризику."
    },
    {
      "provision_ref": "art6",
      "section": "6",
      "title": "Стаття 6. Облік заохочень і дисциплінарних стягнень",
      "content": "Облік заохочень і дисциплінарних стягнень, що застосовуються до осіб рядового і начальницького складу, ведуть підрозділи по роботі з персоналом органів внутрішніх справ на підставі відповідних наказів.\nВідомості про заохочення та дисциплінарні стягнення, застосовані до осіб рядового і начальницького складу, заносяться в місячний строк до особових справ цих осіб із зазначенням таких даних:\n1) хто, коли та на якій підставі застосував заохочення або наклав дисциплінарне стягнення;\n2) номер і дата наказу про заохочення або накладення дисциплінарного стягнення, відмітка про ознайомлення з наказом та інформація про те, чи не оскаржувався наказ про накладення дисциплінарного стягнення (а в разі оскарження - яке рішення прийнято, ким і коли);\n3) номер і дата наказу про зняття дисциплінарного стягнення або відмітка про закінчення строку його дії.\nФорма та порядок ведення особових справ осіб рядового і начальницького складу затверджуються міністром внутрішніх справ України."
    },
    {
      "provision_ref": "art7",
      "section": "7",
      "title": "Стаття 7. Обов'язки осіб рядового і начальницького складу",
      "content": "Службова дисципліна базується на високій свідомості та зобов'язує кожну особу рядового і начальницького складу:\nдотримуватися законодавства, неухильно виконувати вимоги Присяги працівника органів внутрішніх справ України, статутів і наказів начальників;\nзахищати і охороняти від протиправних посягань життя, здоров'я, права та свободи громадян, власність, довкілля, інтереси суспільства і держави;\nповажати людську гідність, виявляти турботу про громадян і бути готовим у будь-який час надати їм допомогу;\nдотримуватися норм професійної та службової етики;\nберегти державну таємницю;\nу службовій діяльності бути чесною, об'єктивною і незалежною від будь-якого впливу громадян, їх об'єднань та інших юридичних осіб;\nстійко переносити всі труднощі та обмеження, пов'язані зі службою;\nпостійно підвищувати свій професійний та культурний рівень;\nсприяти начальникам у зміцненні службової дисципліни, забезпеченні законності та статутного порядку;\nвиявляти повагу до колег по службі та інших громадян, бути ввічливим, дотримуватися правил внутрішнього розпорядку, носіння встановленої форми одягу, вітання та етикету;\nз гідністю і честю поводитися в позаслужбовий час, бути прикладом у дотриманні громадського порядку, припиняти протиправні дії осіб, які їх учиняють;\nберегти та підтримувати в належному стані передані їй в користування вогнепальну зброю, спеціальні засоби, майно і техніку.\nУ разі виявлення порушень законодавства, зловживань чи інших правопорушень у службовій діяльності особа рядового або начальницького складу повинна вжити заходів щодо припинення цих порушень та доповісти про це безпосередньому або старшому прямому начальникові."
    },
    {
      "provision_ref": "art8",
      "section": "8",
      "title": "Стаття 8. Обов'язки начальника",
      "content": "Начальник несе персональну відповідальність за стан службової дисципліни і повинен постійно його контролювати. Начальник зобов'язаний бути прикладом у дотриманні законності, службової дисципліни, бездоганному виконанні вимог Присяги працівника органів внутрішніх справ України, статутів, наказів, норм моралі, професійної та службової етики, розвивати і підтримувати в підлеглих свідоме ставлення до виконання службових обов'язків, честь і гідність, заохочувати розумну ініціативу, самостійність, старанність у службі, уміло застосовувати заходи дисциплінарного впливу.\nОсобливу увагу начальник повинен приділяти вивченню індивідуальних якостей підлеглих, дотриманню статутних відносин між ними, створенню здорового морально-психологічного клімату в колективі, його згуртуванню, своєчасному запобіганню порушенням службової дисципліни та виявленню причин їх учинення, формуванню нетерпимого ставлення до порушників, враховуючи при цьому думку колективу та громадськості.\nНачальник зобов'язаний попередити про неприпустимість порушення службової дисципліни, а в разі вчинення підлеглим таких діянь за необхідності накласти на винного дисциплінарне стягнення або порушити клопотання про накладення стягнення старшим прямим начальником.\nСтарші за званням та посадою в усіх випадках зобов'язані вимагати від молодших дотримання службової дисципліни, зокрема, правил внутрішнього розпорядку, носіння встановленої форми одягу, вітання та етикету."
    },
    {
      "provision_ref": "art9",
      "section": "9",
      "title": "Стаття 9. Види заохочень",
      "content": "За мужність, відвагу, героїзм, розумну ініціативу, старанність, сумлінне та бездоганне виконання службових обов'язків до осіб рядового і начальницького складу можуть бути застосовані такі види заохочень:\n1) дострокове зняття дисциплінарного стягнення;\n2) оголошення подяки;\n3) нагородження грошовою винагородою;\n4) нагородження цінним подарунком ;\n5) нагородження Почесною грамотою Міністерства внутрішніх справ України;\n6) занесення на \"Дошку пошани\";\n7) нагородження відзнаками Міністерства внутрішніх справ України ;\n8) дострокове присвоєння чергового спеціального звання;\n9) присвоєння спеціального звання, вищого на один ступінь від звання, передбаченого займаною штатною посадою;\n10) нагородження відзнакою Міністерства внутрішніх справ \"Вогнепальна зброя\".\nВідзнакою Міністерства внутрішніх справ \"Вогнепальна зброя\" має право нагороджувати міністр внутрішніх справ України за сумлінну службу, особливі заслуги в боротьбі зі злочинністю та охороні громадського порядку осіб начальницького складу.\nЗа мужність, відвагу, героїзм, особливі заслуги перед державою в боротьбі зі злочинністю, охороні громадського порядку особи рядового і начальницького складу можуть бути подані до присвоєння почесних звань та нагородження державними нагородами і відзнаками Президента України.\nДо курсантів навчальних закладів Міністерства внутрішніх справ України, крім заохочень, передбачених частиною першою цієї статті, можуть також застосовуватися:\nнагородження особистою фотокарткою курсанта або слухача, сфотографованого біля розгорнутого прапора навчального закладу;\nнаправлення батькам курсанта листа з подякою;\nнадання дозволу на позачергове звільнення з розташування навчального закладу;\nнадання короткострокової відпустки тривалістю до 5 діб."
    },
    {
      "provision_ref": "art10",
      "section": "10",
      "title": "Стаття 10. Права начальників щодо застосування заохочень",
      "content": "Міністрові внутрішніх справ України належить право застосовувати заохочення, передбачені цим Статутом, до всіх осіб рядового і начальницького складу.\nІнші начальники застосовують заохочення до підлеглих у межах прав, наданих їм міністром внутрішніх справ України.\nНачальник, який не наділений правами застосування заохочень, має право внести подання чи порушити клопотання про заохочення підлеглого перед старшим прямим начальником."
    },
    {
      "provision_ref": "art11",
      "section": "11",
      "title": "Стаття 11. Порядок застосування заохочень",
      "content": "Заохочення оформляється наказом. Зміст наказу оголошується особовому складу органу внутрішніх справ, а до відома особи рядового або начальницького складу, яку заохочено, доводиться персонально.\nОсоба рядового або начальницького складу, яка має дисциплінарне стягнення, може заохочуватися лише після дострокового зняття цього стягнення, але не раніше ніж через три місяці з дня видання наказу.\nДострокове зняття дисциплінарного стягнення застосовується в разі, якщо особа рядового або начальницького складу ставленням до служби і поведінкою доведе своє виправлення.\nЗа мужність, відвагу, героїзм, особливі заслуги в боротьбі зі злочинністю, охороні громадського порядку, тривалу бездоганну службу особи рядового і начальницького складу можуть подаватися до нагородження державними нагородами та відзнаками Президента України незалежно від наявності дисциплінарного стягнення.\nПодання про присвоєння почесних звань, нагородження державними нагородами і відзнаками Президента України вносить міністр внутрішніх справ України.\nПорядок нагородження цінним подарунком , грошовою винагородою, Почесною грамотою, відзнаками Міністерства внутрішніх справ України, у тому числі відзнакою \"Вогнепальна зброя\", занесення на \"Дошку пошани\" встановлює міністр внутрішніх справ України.\nПорядок дострокового присвоєння спеціального звання та присвоєння спеціального звання, вищого на один ступінь від звання, передбаченого займаною штатною посадою, установлюється Положенням про проходження служби рядовим і начальницьким складом."
    },
    {
      "provision_ref": "art12",
      "section": "12",
      "title": "Стаття 12. Види дисциплінарних стягнень",
      "content": "На осіб рядового і начальницького складу органів внутрішніх справ за порушення службової дисципліни можуть накладатися такі види дисциплінарних стягнень:\n1) усне зауваження;\n2) зауваження;\n3) догана;\n4) сувора догана;\n5) попередження про неповну посадову відповідність;\n6) звільнення з посади;\n7) пониження в спеціальному званні на один ступінь;\n8) звільнення з органів внутрішніх справ."
    },
    {
      "provision_ref": "art13",
      "section": "13",
      "title": "Стаття 13. Права начальників щодо накладання дисциплінарних стягнень",
      "content": "Міністрові внутрішніх справ України належить право накладати дисциплінарні стягнення, передбачені цим Статутом, на всіх осіб рядового і начальницького складу.\nІнші начальники накладають дисциплінарні стягнення в межах прав, наданих їм міністром внутрішніх справ України.\nНачальник, який не наділений правом накладання дисциплінарних стягнень, має право порушити перед старшим прямим начальником клопотання про притягнення особи рядового або начальницького складу до дисциплінарної відповідальності.\nПравом накладання дисциплінарних стягнень користуються тільки прямі начальники.\nНачальник, який перевищив надане йому право накладати дисциплінарні стягнення, несе відповідальність за цим Статутом. Дисциплінарне стягнення, накладене з порушенням вимог цього Статуту, скасовується начальником, який його наклав, або старшим прямим начальником.\nСтарший прямий начальник має право протягом одного місяця з дня оголошення особі рядового або начальницького складу наказу про накладення дисциплінарного стягнення посилити, а протягом року - пом'якшити чи скасувати дисциплінарне стягнення, накладене підлеглим йому начальником, якщо встановлено, що воно не відповідає тяжкості вчиненого проступку.\nТакі дисциплінарні стягнення, як звільнення з органів внутрішніх справ, звільнення з посади, пониження в спеціальному званні на один ступінь, накладаються начальниками, яким надано право прийняття на службу до органів внутрішніх справ, призначення на посаду, присвоєння спеціального звання."
    },
    {
      "provision_ref": "art14",
      "section": "14",
      "title": "Стаття 14. Порядок накладання дисциплінарних стягнень",
      "content": "З метою з'ясування всіх обставин дисциплінарного проступку, учиненого особою рядового або начальницького складу, начальник призначає службове розслідування.\nСлужбове розслідування має бути завершене протягом одного місяця з дня його призначення начальником. У разі необхідності цей термін може бути продовжено начальником, який призначив службове розслідування, або старшим прямим начальником, але не більш як на один місяць.\nЗабороняється проводити службове розслідування особам, які є підлеглими порушника, а також особам - співучасникам проступку або зацікавленим у наслідках розслідування. Розслідування проводиться за участю безпосереднього начальника порушника.\nПорядок проведення службового розслідування встановлюється міністром внутрішніх справ України.\nПеред накладенням дисциплінарного стягнення начальник або особа, яка проводить службове розслідування, повинні зажадати від порушника надання письмового пояснення. Небажання порушника надавати пояснення не перешкоджає накладенню дисциплінарного стягнення.\nПро накладення дисциплінарного стягнення видається наказ, зміст якого оголошується особовому складу органу внутрішніх справ.\nОголошувати дисциплінарне стягнення особі начальницького складу в присутності його підлеглих заборонено.\nЗміст наказу доводиться до відома особи рядового або начальницького складу, яку притягнуто до дисциплінарної відповідальності, під підпис. У разі звільнення з посади або звільнення з органів внутрішніх справ особі рядового або начальницького складу видається витяг з наказу.\nЗа кожне порушення службової дисципліни накладається лише одне дисциплінарне стягнення. У разі порушення службової дисципліни кількома особами дисциплінарне стягнення накладається на кожного окремо.\nПри визначенні виду дисциплінарного стягнення мають враховуватися тяжкість проступку, обставини, за яких його скоєно, заподіяна шкода, попередня поведінка особи та визнання нею своєї вини, її ставлення до виконання службових обов'язків, рівень кваліфікації тощо.\nУ разі вчинення незначного порушення службової дисципліни начальник може обмежитись усним попередженням особи рядового або начальницького складу щодо необхідності суворого додержання службової дисципліни.\nУ разі притягнення до дисциплінарної відповідальності осіб рядового і начальницького складу, які мають дисциплінарне стягнення і знову допустили порушення службової дисципліни, дисциплінарне стягнення, що накладається, має бути більш суворим, ніж попереднє.\nУ разі повторного вчинення особою рядового або начальницького складу незначного проступку з урахуванням його нетяжкості, сумлінного ставлення цієї особи до виконання службових обов'язків, нетривалого перебування на посаді (до шести місяців) та з інших поважних причин начальник може обмежитися раніше накладеним на таку особу дисциплінарним стягненням.\nДисциплінарні стягнення у вигляді пониження в спеціальному званні на один ступінь на осіб, які мають перші спеціальні звання, і звільнення з посади на осіб, які обіймають посади найнижчого рівня, не накладаються.\nЗвільнення осіб рядового і начальницького складу з органів внутрішніх справ як вид стягнення є крайнім заходом дисциплінарного впливу.\nОсоба рядового або начальницького складу органу внутрішніх справ, яка повідомила про можливі факти корупційних або пов’язаних з корупцією правопорушень, інших порушень Закону України \"Про запобігання корупції\", вчинених іншими особами, не може бути звільнена зі служби чи змушена до звільнення, притягнута до дисциплінарної відповідальності у зв’язку з таким повідомленням або піддана іншим негативним заходам впливу, або загрозі таких заходів впливу.\nВикривачі корупції користуються також іншими правами та гарантіями захисту, встановленими Законом України \"Про запобігання корупції\".\nЗ метою виявлення причин та умов, що сприяли вчиненню корупційного або пов’язаного з корупцією правопорушення, інших порушень вимог Закону України \"Про запобігання корупції\", за поданням спеціально уповноваженого суб’єкта у сфері протидії корупції за рішенням начальника органу, який має право приймати або звільняти із служби особу, яка вчинила таке правопорушення, проводиться службове розслідування."
    },
    {
      "provision_ref": "art15",
      "section": "15",
      "title": "Стаття 15. Порядок накладання дисциплінарних стягнень в особливих випадках",
      "content": "У разі порушення дисципліни особами рядового і начальницького складу в період перебування у відрядженні, відпустці, на відпочинку або в період тимчасової непрацездатності начальник органу чи підрозділу, у межах відповідної території, де вчинено дисциплінарний проступок, уживає заходів щодо його припинення, збирає первинні матеріали та надсилає їх для розгляду за місцем проходження служби порушника.\nНакладання дисциплінарних стягнень на осіб рядового і начальницького складу за проступки, учинені під час чергування, несення вартової чи патрульно-постової служби, здійснюється тільки після закінчення чергування, варти або після заміни їх іншими особами та здачі зброї.\nНакладення дисциплінарного стягнення на особу, яка перебуває в стані сп'яніння, а також одержання від неї пояснень мають бути відкладені до її протверезіння.\nДисциплінарні стягнення за порушення кримінального процесуального законодавства на осіб рядового і начальницького складу можуть накладати лише начальники, яким надано право призначати цих працівників на посаду, їх заступники та керівники органу досудового розслідування в межах наданих їм повноважень."
    },
    {
      "provision_ref": "art16",
      "section": "16",
      "title": "Стаття 16. Строки накладання дисциплінарних стягнень",
      "content": "Дисциплінарне стягнення накладається у строк до одного місяця з дня, коли про проступок стало відомо начальнику.\nУ разі проведення за фактом учинення проступку службового розслідування, кримінального провадження або провадження у справі про адміністративне правопорушення на осіб рядового і начальницького складу дисциплінарне стягнення може бути накладено не пізніше одного місяця з дня закінчення службового розслідування, кримінального провадження або провадження у справі про адміністративне правопорушення, не враховуючи періоду тимчасової непрацездатності або перебування у відпустці.\nДисциплінарне стягнення не може бути накладено, якщо з дня вчинення проступку минуло більше півроку. У цей період не включається строк проведення службового розслідування або кримінального провадження або провадження у справі про адміністративне правопорушення."
    },
    {
      "provision_ref": "art17",
      "section": "17",
      "title": "Стаття 17. Відсторонення від виконання службових обов'язків",
      "content": "Особа рядового або начальницького складу, щодо якої проводиться службове розслідування, може бути відсторонена від посади із збереженням посадового окладу, окладу за спеціальне звання, надбавок за вислугу років та безперервну службу, інших виплат і надбавок.\nРішення про відсторонення особи рядового або начальницького складу від посади можуть приймати начальники, яким надано право прийняття на службу або призначення цієї особи на посаду, шляхом видання письмового наказу.\nТривалість відсторонення від виконання службових обов'язків за посадою не повинна перевищувати часу, передбаченого для проведення службового розслідування.\nВідсторонення від виконання службових обов'язків особи рядового або начальницького складу в разі її появи на службі в стані сп'яніння, відмови або ухилення від обов'язкових медичних оглядів, навчання, інструктажу і перевірки знань з охорони праці та протипожежної охорони може здійснювати також безпосередній або старший прямий начальник без видання письмового наказу на строк до однієї доби.\nОсоба рядового або начальницького складу, якій повідомлено про підозру у вчиненні нею кримінального правопорушення у сфері службової діяльності та професійної діяльності, пов’язаної з наданням публічних послуг, та/або пов’язаного із зловживанням своїм службовим становищем, підлягає відстороненню від виконання повноважень на посаді в порядку, визначеному законом.\nОсоба рядового або начальницького складу, стосовно якої складено протокол про адміністративне правопорушення, пов’язане з корупцією, може бути відсторонена керівником відповідного органу внутрішніх справ від виконання службових повноважень до закінчення розгляду справи судом."
    },
    {
      "provision_ref": "art18",
      "section": "18",
      "title": "Стаття 18. Виконання та зняття дисциплінарних стягнень",
      "content": "Дисциплінарне стягнення виконується негайно, але не пізніше місяця з дня його накладення, не враховуючи періоду перебування особи рядового або начальницького складу у відпустці, відрядженні або її тимчасової непрацездатності. Після закінчення цього строку дисциплінарне стягнення не виконується.\nТакі дисциплінарні стягнення, як звільнення з посади та звільнення з органів внутрішніх справ, накладені на осіб рядового і начальницького складу, які тимчасово непрацездатні або перебувають у відпустці, відрядженні, виконуються після їх прибуття до місця проходження служби.\nОсоби, з вини яких накладені дисциплінарні стягнення не виконані без поважних причин, несуть відповідальність за цим Статутом.\nУ разі подання скарги виконання накладеного дисциплінарного стягнення не припиняється.\nТакі дисциплінарні стягнення, як звільнення з посади, пониження в спеціальному званні та звільнення з органів внутрішніх справ, вважаються виконаними після видання наказу по особовому складу.\nОсоба рядового або начальницького складу вважається такою, яка не має дисциплінарного стягнення, якщо її заохочено шляхом дострокового зняття дисциплінарного стягнення, нагороджено державною нагородою чи відзнакою Президента України або минув рік з дня накладення дисциплінарного стягнення."
    },
    {
      "provision_ref": "art19",
      "section": "19",
      "title": "Стаття 19. Правові наслідки накладання дисциплінарних стягнень",
      "content": "Особа рядового або начальницького складу, на яку накладено дисциплінарне стягнення, не може бути призначена на вищу посаду доти, поки це стягнення не буде знято."
    },
    {
      "provision_ref": "art20",
      "section": "20",
      "title": "Стаття 20. Порядок подання та розгляду скарг",
      "content": "Особа рядового або начальницького складу має право усно чи письмово послідовно звернутися зі скаргою щодо накладення на неї дисциплінарного стягнення до старшого прямого начальника - аж до міністра внутрішніх справ України або до суду.\nЯкщо вирішення питань, порушених у скарзі, не належить до повноважень начальника, який її отримав, скарга не пізніше ніж протягом п'яти днів надсилається за належністю, про що повідомляється заявникові.\nЗабороняється пересилати скарги на розгляд тих начальників, дії чи рішення яких оскаржуються."
    },
    {
      "provision_ref": "art21",
      "section": "21",
      "title": "Стаття 21. Строки оскарження дисциплінарних стягнень",
      "content": "Дисциплінарне стягнення може бути оскаржено протягом трьох місяців з дня ознайомлення з наказом особи, на яку воно накладено.\nПропущений строк для подання скарги може бути поновлено старшим прямим начальником, який має право накладати дисциплінарні стягнення.\nСтарший прямий начальник у разі надходження заяви про поновлення пропущеного строку подання скарги повинен всебічно та об'єктивно розглянути її і прийняти відповідне рішення не пізніше 10 днів після надходження заяви.\nПро результати розгляду заяви про поновлення пропущеного строку повідомляються особа рядового або начальницького складу, яка її подала, та начальник, який наклав на неї дисциплінарне стягнення."
    }
  ],
  "definitions": []
}