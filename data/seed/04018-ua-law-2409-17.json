{
  "id": "ua-law-2409-17",
  "type": "statute",
  "title": "Закон України (2409-17)",
  "title_en": "",
  "short_name": "2409-17",
  "status": "in_force",
  "issued_date": "2010-07-01",
  "url": "https://zakon.rada.gov.ua/laws/show/2409-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення зміни до статті 30 Закону України\n\"Про основи соціальної захищеності інвалідів в Україні\"\n( Відомості Верховної Ради України (ВВР), 2010, N 40, ст.526 )\n\nВерховна Рада України п о с т а н о в л я є :\nI. Статтю 30 Закону України \"Про основи соціальної\nзахищеності інвалідів в Україні\" ( 875-12 ) (Відомості Верховної\nРади УРСР, 1991 р., N 21, ст. 252 із наступними змінами) доповнити\nчастинами шостою - дев'ятою такого змісту:\n\"Власники спеціально обладнаних чи відведених майданчиків для\nпаркування забезпечують виділення та облаштування в межах\nмайданчиків місць для безоплатного паркування легкових\nавтомобілів, якими керують інваліди з ураженням опорно-рухового\nапарату, члени їхніх сімей, яким відповідно до порядку\nзабезпечення інвалідів автомобілями передано право керування\nавтомобілем, та законні представники недієздатних інвалідів або\nдітей-інвалідів, які перевозять інвалідів (дітей-інвалідів) з\nураженням опорно-рухового апарату, а також для безоплатного\nпаркування транспортних засобів, що належать підприємствам,\nустановам, організаціям громадських організацій інвалідів та сфери\nсоціального захисту населення і перевозять інвалідів\n(дітей-інвалідів) з ураженням опорно-рухового апарату. Кількість\nмісць для безоплатного паркування становить не менше 10 відсотків\nзагальної кількості місць на спеціально обладнаних чи відведених\nмайданчиках для паркування, але не менш як для одного\nтранспортного засобу з позначенням цих місць дорожніми знаками та\nвідповідною розміткою.\nМісця для безоплатного паркування транспортних засобів,\nзазначених у частині шостій цієї статті, також виділяються на\nспеціально обладнаних чи відведених майданчиках біля всіх\nадміністративних будівель - власниками цих будівель, на\nавтомобільних дорогах та вулицях - органами виконавчої влади та\nорганами місцевого самоврядування з позначенням цих місць\nдорожніми знаками та відповідною розміткою.\nНа всіх автостоянках незалежно від форми власності, які є\nсуб'єктами господарської діяльності чи належать цим суб'єктам, на\nяких надаються послуги із зберігання транспортних засобів, що\nналежать громадянам (крім автостоянок - гаражних кооперативів), і\nохороняються, облаштовуються місця для безоплатного зберігання (за\nрахунок коштів місцевих бюджетів) транспортних засобів, зазначених\nу частині шостій цієї статті. Кількість місць на автостоянці для\nбезоплатного зберігання транспортних засобів встановлюється за\nподанням відповідного органу місцевого самоврядування відповідно\nдо потреби з позначенням цих місць дорожніми знаками та\nвідповідною розміткою.\nПорядок надання пільг власникам транспортних засобів,\nзазначених у частині шостій цієї статті, на безоплатне паркування\nна спеціально обладнаних чи відведених майданчиках для паркування\nта на безоплатне зберігання на автостоянках, на яких надаються\nпослуги щодо зберігання транспортних засобів (крім автостоянок -\nгаражних кооперативів), визначається Кабінетом Міністрів України\".\nII. Прикінцеві положення\n1. Цей Закон набирає чинності з 1 січня 2011 року.\n2. Кабінету Міністрів України у тримісячний строк з дня\nопублікування цього Закону:\nпідготувати та подати на розгляд Верховної Ради України\nпропозиції щодо внесення змін до законів України, що випливають із\nцього Закону;\nпривести свої нормативно-правові акти у відповідність із цим\nЗаконом;\nзабезпечити прийняття нормативно-правових актів, що\nвипливають із цього Закону.\n\nПрезидент України В.ЯНУКОВИЧ\n\nм. Київ, 1 липня 2010 року\nN 2409-VI\n\nПро внесення зміни до статті 30 Закону України \"Про основи соціальної захищеності інвалідів в Україні\"\nЗакон України від 01.07.2010 № 2409-VI\n\nПрийняття від 01.07.2010\nПостійна адреса:\nhttps://zakon.rada.gov.ua/go/2409-17\nЗаконодавство України\nстаном на 22.02.2026\n\nчинний"
    }
  ],
  "definitions": []
}