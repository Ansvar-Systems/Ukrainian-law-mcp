{
  "id": "ua-law-358-16",
  "type": "statute",
  "title": "Закон України (358-16)",
  "title_en": "",
  "short_name": "358-16",
  "status": "in_force",
  "issued_date": "2006-11-16",
  "url": "https://zakon.rada.gov.ua/laws/show/358-16",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до Закону України\n\"Про банки і банківську діяльність\"\n( Відомості Верховної Ради України (ВВР), 2007, N 2, ст.15 )\n{ Із змінами, внесеними згідно із Законами\nN 4452-VI ( 4452-17 ) від 23.02.2012, ВВР, 2012, N 50, ст.564\nN 4196-IX ( 4196-20 ) від 09.01.2025 }\n\nВерховна Рада України п о с т а н о в л я є :\nI. Внести до Закону України \"Про банки і банківську\nдіяльність\" ( 2121-14 ) (Відомості Верховної Ради України,\n2001 р., N 5-6, ст. 30; 2003 р., N 14, ст. 104; 2006 р., N 43,\nст. 414) такі зміни:\n1. У статті 2:\nу визначенні терміна \"банк з іноземним капіталом\" слова\n\"нерезиденту, перевищує\" замінити словами \"іноземному інвестору,\nстановить не менше\";\nвизначення терміна \"банківська ліцензія\" після слів \"на\nпідставі якого банки\" доповнити словами \"та філії іноземних\nбанків\";\nдоповнити статтю після визначення терміна \"капітал підписний\"\nвизначенням такого змісту:\n\"капітал приписний - сума грошових коштів у вільно\nконвертованій валюті, надана іноземним банком філії для її\nакредитації\";\nвизначення терміна \"представництво банку\" після слів\n\"підрозділ банку, що\" доповнити словами \"виконує функції\nпредставництва та захисту інтересів банку і\".\n2. Статтю 3 після частини першої доповнити новою частиною\nтакого змісту:\n\"Положення цього Закону та нормативно-правові акти\nНаціонального банку України застосовуються як до банків, так і до\nфілій іноземних банків\".\nУ зв'язку з цим частини другу і третю вважати відповідно\nчастинами третьою і четвертою.\n3. Частину першу статті 4 після слів \"інших банків\" доповнити\nсловами \"а також філій іноземних банків\".\n4. Статті 23 і 24 викласти в такій редакції:\n\" Стаття 23. Порядок відкриття філій і представництв банків\nна території України\nБанк має право відкривати філії та представництва на\nтериторії України в разі його відповідності вимогам щодо відкриття\nфілій та представництв, встановленим нормативно-правовими актами\nНаціонального банку України.\nВідомості про філії та представництва банків Національний\nбанк України включає до Державного реєстру банків на підставі\nписьмового повідомлення банку.\nБанк не пізніше ніж за десять днів до початку здійснення\nфілією банку обслуговування клієнтів зобов'язаний подати\nНаціональному банку України повідомлення про відкриття філії, в\nякому зазначається:\n1) внутрішньобанківський реєстраційний код філії;\n2) повне найменування філії;\n3) місцезнаходження філії;\n4) обсяг та види діяльності (операцій), що виконуватимуться\nфілією.\nДо повідомлення про відкриття філії додаються такі документи:\n1) рішення уповноваженого органу банку про відкриття філії;\n2) положення про філію, затверджене уповноваженим органом\nбанку;\n3) письмове запевнення про відповідність філії вимогам,\nвстановленим цим Законом та нормативно-правовими актами\nНаціонального банку України, в тому числі щодо приміщення,\nобладнання філії банку і професійної придатності та ділової\nрепутації керівників філії.\nНаціональний банк України має право прийняти рішення про\nприпинення здійснення філією банку операцій на користь або за\nдорученням клієнтів, якщо інформація про відкриття банком своєї\nфілії містить неправдиві відомості або діяльність філії не\nвідповідає вимогам закону та нормативно-правовим актам\nНаціонального банку України.\nБанк у двотижневий термін після прийняття ним рішення про\nвідкриття представництва зобов'язаний подати Національному банку\nУкраїни повідомлення про відкриття представництва.\nДо повідомлення про відкриття представництва додаються такі\nдокументи:\n1) рішення уповноваженого органу банку про відкриття\nпредставництва;\n2) положення про представництво, затверджене уповноваженим\nорганом банку.\nБанк зобов'язаний надсилати Національному банку України копію\nрішення про внесення змін до положення про філію або\nпредставництво у двотижневий термін після його затвердження\nуповноваженим органом банку.\nБанк зобов'язаний повідомити Національний банк України про\nприпинення філії або представництва у триденний термін після\nприйняття відповідного рішення.\nСтаття 24. Порядок відкриття філій та представництв іноземних\nбанків на території України\nІноземні банки мають право відкривати філії та представництва\nна території України.\nІноземний банк має право на відкриття філії в Україні за\nтаких умов:\n1) держава, в якій зареєстровано іноземний банк, належить до\nдержав, які беруть участь у міжнародному співробітництві у сфері\nзапобігання та протидії легалізації (відмиванню) доходів,\nодержаних злочинним шляхом, та фінансуванню тероризму, а також\nспівпрацює із Групою з розробки фінансових заходів боротьби з\nвідмиванням грошей (FATF);\n2) банківський нагляд у державі, в якій зареєстровано\nіноземний банк, відповідає Основним принципам ефективного\nбанківського нагляду Базельського комітету з питань банківського\nнагляду;\n3) між Національним банком України та органом банківського\nнагляду держави, в якій зареєстровано іноземний банк, укладено\nугоду про взаємодію у сфері банківського нагляду, гармонізації їх\nпринципів та умов;\n4) мінімальний розмір приписного капіталу філії на момент її\nакредитації є не меншим 10 мільйонів євро;\n5) наявність письмового зобов'язання іноземного банку про\nбезумовне виконання ним зобов'язань, які виникли у зв'язку з\nдіяльністю його філії на території України.\nАкредитацію філій іноземних банків в Україні здійснює\nНаціональний банк України.\nАкредитація філії іноземного банку здійснюється шляхом\nвнесення відповідного запису до Державного реєстру банків та\nвидачі банківської ліцензії.\nАкредитація філії іноземного банку є підставою для здійснення\nнею банківської діяльності.\nДля акредитації філії іноземного банку подаються:\n1) клопотання іноземного банку про відкриття філії із\nзазначенням її місцезнаходження на території України;\n2) документ, що підтверджує державну реєстрацію іноземного\nбанку в державі його походження;\n3) рішення уповноваженого органу іноземного банку про\nвідкриття філії;\n4) положення про філію, затверджене уповноваженим органом\nіноземного банку;\n5) відомості щодо професійної придатності та ділової\nрепутації керівника і головного бухгалтера філії іноземного банку;\n6) копія статуту іноземного банку;\n7) підтверджена незалежним аудитором фінансова звітність\nіноземного банку за три останніх роки;\n8) письмовий дозвіл на відкриття філії іноземного банку в\nУкраїні, виданий державним або іншим уповноваженим контролюючим\nорганом держави, в якій зареєстровано іноземний банк, або письмове\nзапевнення іноземного банку про відсутність у законодавстві\nвідповідної держави вимог щодо отримання такого дозволу;\n9) повідомлення уповноваженого наглядового органу іноземної\nдержави про здійснення нагляду за діяльністю іноземного банку;\n10) письмове зобов'язання іноземного банку про безумовне\nвиконання ним зобов'язань, які виникають у зв'язку з діяльністю\nйого філії на території України;\n11) документи, що підтверджують внесення коштів у розмірі\nприписного капіталу філії;\n12) копія платіжного документа про внесення плати за\nакредитацію філії іноземного банку, що встановлюється Національним\nбанком України.\nДіяльність філії іноземного банку повинна відповідати\nвимогам, встановленим цим Законом та нормативно-правовими актами\nНаціонального банку України. Національний банк України здійснює\nрегулювання діяльності та встановлює економічні нормативи для\nфілій іноземних банків відповідно до вимог законодавства України.\nНаціональний банк України має право відмовити в акредитації\nфілії іноземного банку з таких підстав:\n1) подані документи не відповідають вимогам цього Закону та\nнормативно-правових актів Національного банку України;\n2) приміщення та обладнання філії не відповідають вимогам\nНаціонального банку України;\n3) кандидатури керівника та головного бухгалтера філії не\nвідповідають вимогам цього Закону та нормативно-правових актів\nНаціонального банку України щодо професійної відповідності та\nділової репутації;\n4) в іноземного банку виявлено фінансові або правові\nпроблеми, що вказують на можливість негативних наслідків для\nклієнтів чи потенційних клієнтів банку в результаті відкриття\nфілії.\nНаціональний банк України приймає рішення про акредитацію або\nвідмову в акредитації філії іноземного банку протягом трьох\nмісяців з моменту подання всіх необхідних документів. Відмова\nнадається в письмовій формі із зазначенням відповідних підстав.\nДіяльність та оподаткування філії іноземного банку\nздійснюється відповідно до законодавства України, яке\nзастосовується до банків України.\nНаціональний банк України має право вводити тимчасову\nадміністрацію та ініціювати процедуру ліквідації філії іноземного\nбанку у порядку, передбаченому законодавством України.\nНаціональний банк України здійснює акредитацію представництв\nіноземних банків на території України в порядку та на умовах,\nвизначених цим Законом та нормативно-правовими актами\nНаціонального банку України.\nАкредитація представництва іноземного банку здійснюється\nшляхом внесення відповідного запису до Державного реєстру банків.\nДля акредитації представництва іноземного банку подаються\nтакі документи:\n1) клопотання іноземного банку про акредитацію представництва\nза підписом уповноваженої особи;\n2) документ, що підтверджує державну реєстрацію іноземного\nбанку;\n3) положення про представництво, затверджене уповноваженим\nорганом іноземного банку;\n4) довіреність керівнику представництва від іноземного банку\nна здійснення представницьких функцій;\n5) копія платіжного документа про внесення плати за\nакредитацію представництва, що встановлюється Національним банком\nУкраїни.\nНаціональний банк України може відмовити в акредитації\nпредставництва іноземного банку в разі порушення порядку\nакредитації, невідповідності поданих документів вимогам цього\nЗакону або нормативно-правових актів Національного банку України,\nнедостовірності наданої інформації або перевищення повноважень\nщодо сфер діяльності представництва.\nРішення про акредитацію або відмову в акредитації\nпредставництва іноземного банку Національний банк України приймає\nпротягом одного місяця з моменту подання всіх необхідних\nдокументів.\nВідмова надається в письмовій формі із зазначенням\nвідповідних підстав.\nІноземний банк зобов'язаний повідомляти Національний банк\nУкраїни про зміни документів або відомостей, зазначених у пунктах\n4-6 частини шостої та пунктах 3 і 4 частини чотирнадцятої цієї\nстатті. Внесення змін має бути підтверджено відповідними\nдокументами.\nОфіційні документи, що подаються Національному банку України,\nповинні бути легалізовані в установленому порядку, якщо інше не\nпередбачено міжнародними договорами, згода на обов'язковість яких\nнадана Верховною Радою України, та супроводжуватися нотаріально\nзасвідченим перекладом українською мовою\".\n5. Частину першу статті 57 викласти в такій редакції:\n\"Вклади фізичних осіб банків та філій іноземних банків\nгарантуються в порядку і розмірах, передбачених законодавством\nУкраїни\".\nII. Прикінцеві положення\n1. Цей Закон набирає чинності з дня вступу України до\nСвітової організації торгівлі, крім змін до статті 5 Закону\nУкраїни \"Про зовнішньоекономічну діяльність\" ( 959-12 ), до статей\n2, 4, 23, частин дванадцятої - дев'ятнадцятої статті 24 (в\nредакції цього Закону) Закону України \"Про банки і банківську\nдіяльність\" ( 2121-14 ), які набирають чинності з дня його\nопублікування.\n2. Внести зміни до таких законодавчих актів України:\n\n{ Підпункт 1 пункту 2 розділу II втратив чинність на підставі\nЗакону N 4196-IX ( 4196-20 ) від 09.01.2025 }\n\n2) в абзаці першому частини вісімнадцятої статті 5 Закону\nУкраїни \"Про зовнішньоекономічну діяльність\" ( 959-12 ) (Відомості\nВерховної Ради УРСР, 1991 р., N 29, ст. 377) друге речення\nзамінити двома реченнями такого змісту: \"Акредитацію філій і\nпредставництв іноземних банків здійснює Національний банк України\nвідповідно до Закону України \"Про банки і банківську діяльність\"\n( 2121-14 ). Реєстрацію представництв інших іноземних суб'єктів\nгосподарської діяльності здійснює центральний орган виконавчої\nвлади з питань економічної політики протягом шістдесяти робочих\nднів з дня подання іноземним суб'єктом господарської діяльності\nдокументів на реєстрацію\".\n\n{ Підпункт 3 пункту 2 розділу II втратив чинність на підставі\nЗакону N 4452-VI ( 4452-17 ) від 23.02.2012 }\n\n3. Кабінету Міністрів України:\nу тримісячний строк після набрання чинності цим Законом подати\nна розгляд Верховної Ради України пропозиції щодо приведення\nзаконів України у відповідність із цим Законом;\nу шестимісячний строк після набрання чинності цим Законом\nпривести свої нормативно-правові акти у відповідність із цим\nЗаконом.\n4. Національному банку України протягом одного року після\nнабрання чинності цим Законом привести свої нормативно-правові\nакти у відповідність із цим Законом.\n\nПрезидент України В.ЮЩЕНКО\n\nм. Київ, 16 листопада 2006 року\nN 358-V\n\nПро внесення змін до Закону України \"Про банки і банківську діяльність\"\nЗакон України від 16.11.2006 № 358-V\n\nРедакція від 28.08.2025 , підстава — 4196-IX\nПостійна адреса:\nhttps://zakon.rada.gov.ua/go/358-16\nЗаконодавство України\nстаном на 22.02.2026\n\nчинний"
    }
  ],
  "definitions": []
}