{
  "id": "ua-law-2558-14",
  "type": "statute",
  "title": "Закон України (2558-14)",
  "title_en": "",
  "short_name": "2558-14",
  "status": "in_force",
  "issued_date": "2001-06-21",
  "url": "https://zakon.rada.gov.ua/laws/show/2558-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються в такому значенні:\nменеджмент у соціальній роботі з сім’ями, дітьми та молоддю - управління системою соціальної роботи з сім’ями, дітьми та молоддю, спрямоване на реалізацію її завдань та пошук оптимальних шляхів їх вирішення;\nоцінювання потреб у соціальних послугах сімей, дітей та молоді - аналіз належності сімей, дітей та молоді до вразливих груп населення, перебування у складних життєвих обставинах та визначення індивідуальних потреб сімей, дітей та молоді, переліку та обсягу необхідних соціальних послуг, інших видів соціальної підтримки, соціальної допомоги;\nсоціальна робота з сім’ями, дітьми та молоддю - професійна діяльність, спрямована на запобігання, мінімізацію негативних наслідків та подолання складних життєвих обставин сімей, дітей та молоді, посилення їхньої здатності до реалізації власного життєвого потенціалу;\nфахівець із соціальної роботи - особа, яка має відповідну професійну кваліфікацію у сфері надання соціальних послуг та здійснює професійну діяльність у сфері надання соціальних послуг та/або сфері соціальної роботи з сім’ями, дітьми та молоддю відповідно до законодавства."
    },
    {
      "provision_ref": "art2",
      "section": "2",
      "title": "Стаття 2. Законодавство України про соціальну роботу з сім'ями, дітьми та молоддю",
      "content": "Законодавство України про соціальну роботу з сім'ями, дітьми та молоддю ґрунтується на Конституції України і складається з цього Закону, Закону України \"Про соціальні послуги\" та інших нормативно-правових актів.\nЯкщо міжнародними договорами України, згода на обов'язковість яких надана Верховною Радою України, встановлено інші правила, ніж ті, що передбачені цим Законом, застосовуються правила міжнародних договорів."
    },
    {
      "provision_ref": "art3",
      "section": "3",
      "title": "Стаття 3. Суб'єкти соціальної роботи з сім'ями, дітьми та молоддю",
      "content": "Суб'єктами соціальної роботи з сім'ями, дітьми та молоддю є:\nуповноважені органи, що здійснюють соціальну роботу з сім'ями, дітьми та молоддю;\nфахівці із соціальної роботи;\nоб'єднання громадян, благодійні, релігійні організації;\nюридичні та фізичні особи, які надають соціальні послуги сім'ям, дітям та молоді;\nволонтери у сфері соціальної роботи з сім'ями, дітьми та молоддю.\nДо уповноважених органів належать:\nоргани виконавчої влади;\nоргани місцевого самоврядування;\nцентри соціальних служб та їх спеціалізовані формування;\nслужби у справах дітей."
    },
    {
      "provision_ref": "art4",
      "section": "4",
      "title": "Стаття 4. Об'єкти соціальної роботи з сім'ями, дітьми та молоддю",
      "content": "Об'єктами соціальної роботи з сім'ями, дітьми та молоддю є:\nсім'ї, діти, молодь;\nпрофесійні та інші колективи;\nвразливі групи населення, з якими здійснюється соціальна робота."
    },
    {
      "provision_ref": "art5",
      "section": "5",
      "title": "Стаття 5. Основні принципи здійснення соціальної роботи з сім'ями, дітьми та молоддю",
      "content": "Соціальна робота з сім'ями, дітьми та молоддю ґрунтується на загальновизнаних гуманістичних, демократичних та правових засадах.\nОсновними принципами здійснення соціальної роботи з сім'ями, дітьми та молоддю є:\nдодержання і захист прав людини;\nадресність та індивідуальний підхід;\nдоступність та відкритість;\nдобровільність вибору в отриманні чи відмові від отримання соціальних послуг;\nгуманність;\nкомплексність;\nмаксимальна ефективність використання бюджетних та позабюджетних коштів суб'єктами соціальної роботи з сім'ями, дітьми та молоддю;\nзаконність;\nсоціальна справедливість;\nзабезпечення конфіденційності суб'єктами соціальної роботи з сім'ями, дітьми та молоддю, дотримання ними стандартів якості, відповідальності за дотримання етичних і правових норм."
    },
    {
      "provision_ref": "art6",
      "section": "6",
      "title": "Стаття 6. Сфери та рівні здійснення соціальної роботи з сім'ями, дітьми та молоддю",
      "content": "Сферами здійснення соціальної роботи з сім'ями, дітьми та молоддю є:\nгромадська;\nекономічна;\nосвітня;\nвиховна;\nкультурна;\nоздоровча.\nСоціальна робота з сім'ями, дітьми та молоддю, державне управління та контроль у цій сфері здійснюються на місцевому, регіональному, державному рівнях."
    },
    {
      "provision_ref": "art6-1",
      "section": "6-1",
      "title": "Стаття 6-1. Зміст соціальної роботи з сім’ями, дітьми та молоддю",
      "content": "Соціальна робота передбачає оцінювання потреб у соціальних послугах сімей, дітей та молоді, планування, організацію, координацію та надання їм соціальних послуг, державних соціальних допомог, пільг, компенсаційних виплат та іншої соціальної підтримки, а також здійснення моніторингу надання соціальних послуг.\nСоціальні послуги надаються відповідно до законодавства.\nДо основних соціальних послуг, що надаються при здійсненні соціальної роботи сім’ям, дітям та молоді, належать соціальна профілактика, соціальна реабілітація, соціальний супровід, консультування.\nСоціальна підтримка передбачає здійснення заходів, спрямованих на:\nформування відповідального батьківства, навчання батьків навичкам, необхідним для всебічного розвитку та виховання дітей;\nрозвиток різних форм сімейного виховання дітей-сиріт та дітей, позбавлених батьківського піклування;\nзапобігання негативним явищам та їх подолання.\nДержавні соціальні допомоги, пільги, компенсаційні виплати надаються відповідно до законодавства."
    },
    {
      "provision_ref": "art7",
      "section": "7",
      "title": "Стаття 7. Основні напрями державної політики у сфері соціальної роботи з сім'ями, дітьми та молоддю",
      "content": "Основними напрямами державної політики у сфері соціальної роботи з сім'ями, дітьми та молоддю є:\nвизначення правових засад соціальної роботи з сім'ями, дітьми та молоддю;\nрозроблення та реалізація загальнодержавних, регіональних програм соціальної підтримки сімей, дітей та молоді, соціального становлення молоді та інших програм стосовно сімей, дітей та молоді;\nздійснення менеджменту у соціальній роботі з сім'ями, дітьми та молоддю;\nзабезпечення дотримання державних стандартів соціальних послуг;\nстворення сприятливих умов для функціонування і зміцнення сім'ї;\nсприяння відповідальному ставленню батьків до створення умов, необхідних для всебічного розвитку та виховання дітей;\nрозвиток різних форм сімейного виховання дітей-сиріт та дітей, позбавлених батьківського піклування;\nутвердження здорового способу життя в сімейному, дитячому та молодіжному середовищі;\nздійснення соціально-профілактичної роботи, реабілітаційних заходів щодо відновлення соціальних функцій, психологічного і фізичного стану дітей та молоді, які зазнали жорстокості, насильства, зокрема домашнього, постраждали від торгівлі людьми, залучалися до найгірших форм дитячої праці, соціальна підтримка ВІЛ-інфікованих дітей, молоді та членів їхніх сімей;\nінтеграція в суспільство дітей та молоді з інвалідністю;\nсприяння громадським організаціям, іншим об'єднанням громадян, фізичним особам у реалізації ними власних соціально значущих ініціатив і проектів у сфері соціальної роботи з сім'ями, дітьми та молоддю в порядку, визначеному законодавством;\nрозвиток та підтримка волонтерського руху у сфері соціальної роботи з сім'ями, дітьми та молоддю;\nздійснення кадрового, науково-методичного, фінансового, матеріально-технічного, інформаційного забезпечення соціальної роботи з сім'ями, дітьми та молоддю;\nвстановлення та зміцнення зв'язків з соціальними службами за кордоном, інтеграція в міжнародну систему соціальної роботи."
    },
    {
      "provision_ref": "art8",
      "section": "8",
      "title": "Стаття 8. Соціальне обслуговування сімей, дітей та молоді",
      "content": "Соціальне обслуговування сімей, дітей та молоді здійснюється шляхом надання комплексу соціальних послуг. Соціальні послуги сім’ям, дітям та молоді надаються відповідно до законодавства."
    },
    {
      "provision_ref": "art9",
      "section": "9",
      "title": "Стаття 9. Соціальна профілактика серед сімей, дітей та молоді",
      "content": "Соціальна профілактика в сімейному, дитячому та молодіжному середовищі передбачає здійснення:\nкомплексних заходів, спрямованих на запобігання сімейному неблагополуччю, соціальному сирітству, домашньому насильству та жорстокому поводженню з дітьми, торгівлі людьми, найгіршим формам дитячої праці;\nсистемного обліку і догляду за дітьми та молоддю, які виявили схильність до асоціальної поведінки;\nінформаційно-просвітницької, пропагандистської роботи в сім'ях, серед дітей та молоді за місцем проживання, навчання або роботи, спрямованої на формування в особистості стандартів позитивної поведінки, здорового способу життя."
    },
    {
      "provision_ref": "art10",
      "section": "10",
      "title": "Стаття 10. Соціальна реабілітація сімей, дітей та молоді",
      "content": "Соціальна реабілітація сімей, дітей та молоді передбачає здійснення:\nзаходів, спрямованих на оптимізацію і коригування ставлення сімей, дітей та молоді до відповідального батьківства, формування у них навичок до самообслуговування, самостійного проживання та інтеграції в суспільство;\nсоціального патронажу дітей, які відбували покарання у виді позбавлення волі, та молодих людей, які відбували покарання у виді обмеження волі або позбавлення волі."
    },
    {
      "provision_ref": "art11",
      "section": "11",
      "title": "Стаття 11. Оцінювання потреб у соціальних послугах сімей, дітей та молоді",
      "content": "Оцінювання потреб у соціальних послугах сімей, дітей та молоді здійснюється відповідно до закону."
    },
    {
      "provision_ref": "art12",
      "section": "12",
      "title": "Стаття 12. Завдання суб'єктів соціальної роботи з сім'ями, дітьми та молоддю",
      "content": "Завданнями суб'єктів соціальної роботи з сім'ями, дітьми та молоддю є:\nучасть у виконанні загальнодержавних, регіональних та інших програм соціальної підтримки сімей, дітей та молоді;\nнадання соціальних послуг, соціальної допомоги, соціальної підтримки сім’ям, дітям та молоді з метою відновлення їхніх соціальних функцій, реалізації системи заходів щодо запобігання негативним явищам та їх подолання, запобігання потрапляння сімей, дітей та молоді у складні життєві обставини;\nздійснення соціально-профілактичної роботи серед дітей та молоді, реалізація системи заходів щодо запобігання негативним явищам та їх подолання;\nвпровадження державних стандартів соціальних послуг, нових форм, методів проведення соціальної роботи з сім’ями, дітьми та молоддю;\nздійснення міжнародного співробітництва, вивчення і поширення передового міжнародного досвіду з питань соціальної роботи з сім'ями, дітьми та молоддю;\nздійснення інших повноважень у сфері соціальної роботи з сім'ями, дітьми та молоддю відповідно до законодавства."
    },
    {
      "provision_ref": "art13",
      "section": "13",
      "title": "Стаття 13. Права та обов'язки суб'єктів соціальної роботи з сім'ями, дітьми та молоддю",
      "content": "Суб'єкти соціальної роботи з сім'ями, дітьми та молоддю мають право:\nвносити до органів виконавчої влади та органів місцевого самоврядування пропозиції щодо вдосконалення соціальної роботи з сім'ями, дітьми та молоддю, брати участь у їх реалізації;\nукладати в установленому порядку договори з підприємствами, установами та організаціями, у тому числі іноземними, про виконання ними робіт, що спрямовані на виконання завдань, передбачених статтею 12 цього Закону, та сприяють підвищенню ефективності соціальної роботи з сім'ями, дітьми та молоддю;\nстворювати спеціалізовані формування, займатися благодійництвом у порядку, визначеному законодавством;\nодержувати від підприємств, установ та організацій усіх форм власності інформацію з питань соціальної роботи з сім'ями, дітьми та молоддю;\nпроводити на підприємствах, в установах та організаціях соціологічні дослідження з проблем сімей, дітей та молоді;\nпредставляти інтереси сімей, дітей та молоді в їх відносинах з підприємствами, установами, організаціями, а також вживати вичерпних заходів щодо забезпечення доступу до безоплатної правничої допомоги на підставах та в порядку, встановлених Законом України \"Про безоплатну правничу допомогу\";\nпропонувати вирішення спорів, що виникають у об’єктів соціальної роботи з сім’ями, дітьми та молоддю, шляхом медіації.\nСуб'єкти соціальної роботи з сім'ями, дітьми та молоддю зобов'язані:\nсумлінно здійснювати соціальну роботу з сім'ями, які перебувають у складних життєвих ситуаціях, дітьми та молоддю;\nкеруватися у своїй діяльності основними принципами здійснення соціальної роботи з сім'ями, дітьми та молоддю;\nповажати гідність громадян;\nне допускати негуманних і дискримінаційних дій щодо об'єктів соціальної роботи з сім'ями, дітьми та молоддю;\nзберігати в таємниці інформацію, отриману в процесі виконання своїх обов'язків."
    },
    {
      "provision_ref": "art16",
      "section": "16",
      "title": "Стаття 16. Управління у сфері соціальної роботи з сім'ями, дітьми та молоддю",
      "content": "Управління у сфері соціальної роботи з сім'ями, дітьми та молоддю здійснюють центральний орган виконавчої влади, що забезпечує формування державної політики з питань сім’ї та дітей, центральний орган виконавчої влади, що реалізує державну політику з питань сім’ї та дітей."
    },
    {
      "provision_ref": "art17",
      "section": "17",
      "title": "Стаття 17. Центри соціальних служб",
      "content": "Здійснення соціальної роботи та надання соціальних послуг різним категоріям населення покладається на республіканський Автономної Республіки Крим, обласні, Київський та Севастопольський міські, районні, міські, районні у містах, селищні та сільські центри соціальних служб.\nОсновними завданнями республіканського Автономної Республіки Крим, обласних, Київського та Севастопольського міських центрів соціальних служб є:\nметодична допомога громадам у здійсненні соціальної роботи, наданні соціальних послуг, організація навчання із соціальної роботи, надання соціальних послуг;\nорганізація інформування громад щодо сімейних цінностей, профілактики соціального сирітства, недопущення насильства, жорстокого поводження з дітьми;\nпроведення навчальних заходів для надавачів соціальних послуг, спеціалістів виконавчих органів місцевого самоврядування, які здійснюють управління системою надання соціальних послуг сім’ям та дітям.\nДля виконання своїх завдань республіканський Автономної Республіки Крим, обласні, Київський та Севастопольський міські центри соціальних служб можуть утворювати тренінгові центри та мобільні консультаційні пункти.\nОсновними завданнями районних, міських, районних у містах, селищних та сільських центрів соціальних служб є:\nпроведення соціально-профілактичної роботи, спрямованої на запобігання потраплянню у складні життєві обставини осіб та сімей з дітьми;\nнадання особам та сім’ям з дітьми комплексу соціальних послуг відповідно до їхніх потреб згідно з переліком, затвердженим центральним органом виконавчої влади, що забезпечує формування та реалізацію державної політики у сфері сім’ї та дітей, з метою подолання складних життєвих обставин та мінімізації негативних наслідків таких обставин.\nДля реалізації своїх повноважень районні, міські, районні у містах, селищні та сільські центри соціальних служб утворюють:\n1) стаціонарні служби (відділення), що здійснюють:\nроботу із запобігання відмовам від новонароджених дітей;\nсоціально-психологічну реабілітацію дітей;\nсоціальну адаптацію осіб із числа дітей-сиріт та дітей, позбавлених батьківського піклування;\nнадання тимчасового притулку сім’ям з дітьми;\n2) денні служби (відділення), що здійснюють:\nсоціально-психологічну підтримку внутрішньо переміщених осіб, учасників антитерористичної операції, здійснення заходів із забезпечення національної безпеки і оборони, відсічі і стримування збройної агресії Російської Федерації у Донецькій та Луганській областях та членів їхніх сімей;\nсоціальний супровід сімей, які потрапили у складні життєві обставини;\nсоціальний супровід прийомних сімей, дитячих будинків сімейного типу, сімей опікунів та усиновителів;\nсоціальний патронаж дітей та молодих людей, які перебувають у конфлікті з законом;\nденний догляд за дітьми з інвалідністю та дітьми, яким не встановлено інвалідність, але які є хворими на тяжкі перинатальні ураження нервової системи, тяжкі вроджені вади розвитку, рідкісні орфанні захворювання, онкологічні, онкогематологічні захворювання, дитячий церебральний параліч, тяжкі психічні розлади, цукровий діабет I типу (інсулінозалежні), гострі або хронічні захворювання нирок IV ступеня, дітьми, які отримали тяжку травму, потребують трансплантації органа, потребують паліативної допомоги. Перелік зазначених тяжких захворювань, розладів, травм, станів дітей, яким не встановлено інвалідність, затверджується Кабінетом Міністрів України;\n3) мобільну бригаду екстреного реагування."
    },
    {
      "provision_ref": "art18",
      "section": "18",
      "title": "Стаття 18. Провадження соціальної роботи з сім’ями, дітьми та молоддю",
      "content": "Провадити соціальну роботу з сім’ями, дітьми та молоддю можуть працівники, які мають відповідну професійну кваліфікацію у сфері надання соціальних послуг.\nВимоги до компетентностей, обов’язків і професійних кваліфікацій працівників, які провадять соціальну роботу з сім’ями, дітьми та молоддю, визначаються професійними стандартами за професіями у сфері надання соціальних послуг, затвердженими і введеними в дію у встановленому порядку, а за їх відсутності - кваліфікаційними характеристиками, затвердженими центральним органом виконавчої влади, що забезпечує формування та реалізує державну політику у сфері соціального захисту населення.\nАтестація працівників, які провадять соціальну роботу з сім’ями, дітьми та молоддю, з метою оцінювання виконання ними вимог до відповідної професійної кваліфікації або рівня професійної кваліфікації проводиться в порядку, затвердженому центральним органом виконавчої влади, що забезпечує формування та реалізує державну політику у сфері соціального захисту населення, та погодженому центральним органом виконавчої влади, що забезпечує формування та реалізує державну політику у сфері освіти і науки.\nПідготовку та підвищення кваліфікації працівників, які провадять соціальну роботу з сім’ями, дітьми та молоддю, здійснюють заклади освіти (у тому числі заклади післядипломної освіти), що мають відповідну ліцензію, видану у встановленому порядку. До підвищення кваліфікації таких працівників можуть залучатися громадські об’єднання, міжнародні організації, благодійні, релігійні та неурядові організації, установи, що мають досвід роботи з відповідними вразливими групами населення. Програми підготовки та підвищення кваліфікації працівників, які провадять соціальну роботу з сім’ями, дітьми та молоддю, затверджуються відповідними закладами освіти відповідно до законодавства.\nРекомендації працівників, які провадять соціальну роботу з сім’ями, дітьми та молоддю, надані в межах їхніх повноважень, є обов’язковими для розгляду відповідними місцевими органами виконавчої влади, органами місцевого самоврядування.\nДо провадження соціальної роботи та надання соціальних послуг можуть залучатися волонтери відповідно до законодавства."
    },
    {
      "provision_ref": "art19",
      "section": "19",
      "title": "Стаття 19. Джерела та порядок фінансування суб'єктів соціальної роботи з сім'ями, дітьми та молоддю",
      "content": "Суб'єкти соціальної роботи з сім'ями, дітьми та молоддю утримуються за рахунок коштів, передбачених у місцевих бюджетах, коштів благодійної допомоги (пожертвувань) та інших джерел у порядку, встановленому законодавством."
    },
    {
      "provision_ref": "art20",
      "section": "20",
      "title": "Стаття 20. Відповідальність за порушення законодавства у сфері соціальної роботи з сім'ями, дітьми та молоддю",
      "content": "Особи, винні у:\nпорушенні принципів здійснення соціальної роботи з сім'ями, дітьми та молоддю;\nневиконанні фахівцями із соціальної роботи своїх обов'язків;\nпорушенні порядку здійснення соціальної роботи з сім'ями, дітьми та молоддю;\nнедотримання державних стандартів соціальних послуг;\nпорушенні суб'єктами соціальної роботи з сім'ями, дітьми та молоддю інших вимог законодавства у сфері соціальної роботи, -\nнесуть відповідальність відповідно до закону."
    },
    {
      "provision_ref": "art21",
      "section": "21",
      "title": "Стаття 21. Порядок розгляду спорів, що виникають у сфері соціальної роботи з сім'ями, дітьми та молоддю",
      "content": "Спори, що виникають у сфері соціальної роботи з сім'ями, дітьми та молоддю, розглядаються відповідно до законів України, у тому числі із застосуванням медіації."
    },
    {
      "provision_ref": "art22",
      "section": "22",
      "title": "Стаття 22. Міжнародне співробітництво у сфері соціальної роботи з сім'ями, дітьми та молоддю",
      "content": "Україна бере участь у міжнародному співробітництві у сфері соціальної роботи з сім'ями, дітьми та молоддю на державному, регіональному та місцевому рівнях.\nЦентральний орган виконавчої влади, що забезпечує формування державної політики з питань сім’ї та дітей, орган виконавчої влади Автономної Республіки Крим у сфері сім’ї та дітей, місцеві державні адміністрації, сільські, селищні, міські ради мають право укладати договори про співробітництво, встановлювати прямі зв'язки з соціальними службами, науковими та освітніми установами іноземних держав, міжнародними організаціями, фондами тощо відповідно до законодавства України.\nДержава підтримує та стимулює співпрацю, яка сприяє розвитку соціальної роботи з сім'ями, дітьми та молоддю.\n1. Цей Закон набирає чинності з дня його опублікування.\n2. Кабінету Міністрів України у тримісячний строк:\nподати до Верховної Ради України пропозиції про приведення законодавчих актів України у відповідність з цим Законом;\nрозробити і затвердити мінімальні стандарти щодо здійснення соціальної роботи з дітьми та молоддю;\nпривести свої нормативно-правові акти у відповідність з цим Законом.\nЛ.КУЧМА"
    }
  ],
  "definitions": []
}