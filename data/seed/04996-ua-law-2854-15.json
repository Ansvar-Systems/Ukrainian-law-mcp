{
  "id": "ua-law-2854-15",
  "type": "statute",
  "title": "Закон України (2854-15)",
  "title_en": "",
  "short_name": "2854-15",
  "status": "in_force",
  "issued_date": "2005-09-08",
  "url": "https://zakon.rada.gov.ua/laws/show/2854-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до Закону України \"Про\nстатус депутатів місцевих рад\"\n( Відомості Верховної Ради України (ВВР), 2005, N 51, ст.552 )\n\nВерховна Рада України п о с т а н о в л я є :\nI. Внести до Закону України \"Про статус депутатів місцевих\nрад\" ( 93-15 ) (Відомості Верховної Ради України, 2002 р., N 40,\nст. 290) такі зміни:\n1. Статтю 30 доповнити частиною сьомою такого змісту:\n\"7. Депутата місцевої ради не може бути притягнуто до\nкримінальної відповідальності, арештовано або піддано заходам\nадміністративного стягнення, що накладаються в судовому порядку,\nбез попереднього розгляду питання місцевою радою\".\n2. Статтю 31 викласти в такій редакції:\n\" Стаття 31. Порядок вирішення питання про притягнення\nдепутата місцевої ради до кримінальної\nвідповідальності\n1. Кримінальна справа стосовно депутата місцевої ради може\nбути порушена судом або прокурором.\n2. Запобіжний захід щодо депутата місцевої ради у вигляді\nпідписки про невиїзд або взяття під варту може застосовуватися\nвиключно судом після надання згоди відповідною місцевою радою.\n3. Для одержання згоди місцевої ради на притягнення депутата\nдо кримінальної відповідальності, його арешт або застосування до\nнього заходів адміністративного стягнення, що накладаються в\nсудовому порядку, відповідний прокурор вносить у раду подання.\nВоно може бути внесено і прокурором вищого рівня.\nПрокурор вищого рівня може відкликати подання про одержання\nзгоди на притягнення депутата місцевої ради до відповідальності,\nвнесене в раду прокурором нижчого рівня.\nПодання вноситься перед пред'явленням депутату обвинувачення\nабо дачею санкції на арешт, або направленням справи про\nадміністративне правопорушення до суду.\n4. Рада розглядає подання прокурора не пізніше ніж у місячний\nстрок, приймає вмотивоване рішення і в триденний строк повідомляє\nпро нього прокурора. Депутат має право брати участь у розгляді\nрадою питання про притягнення його до кримінальної\nвідповідальності.\n5. У разі відмови сільської, селищної, міської (міста\nрайонного значення), районної у місті ради в наданні згоди на\nпритягнення депутата до кримінальної відповідальності, його арешт\nабо застосування до нього заходів адміністративного стягнення, що\nнакладаються в судовому порядку, для вирішення цього питання по\nсуті прокурор має право внести подання до відповідної районної чи\nміської ради. У разі відмови міської або районної ради надати таку\nзгоду питання може бути вирішено по суті за поданням прокурора\nАвтономної Республіки Крим або прокурора області, Верховною Радою\nАвтономної Республіки Крим чи відповідною обласною радою. У разі\nнезгоди з рішенням обласної, міської ради, Київської міської ради\nта Севастопольської міської ради про відмову в наданні згоди на\nпритягнення депутата до кримінальної відповідальності, його арешт\nабо застосування до нього заходів адміністративного стягнення, що\nнакладаються в судовому порядку, Генеральний прокурор України має\nправо звернутися з поданням про вирішення питання по суті до\nВерховної Ради України.\n6. Прокурор, який вносив подання до місцевої ради, у\nтриденний строк з дня закінчення провадження по справі\nзобов'язаний повідомити раду, що надала згоду на притягнення\nдепутата до відповідальності або його арешт, про наслідки слідства\nабо розгляду справи\".\nII. Цей Закон набирає чинності з дня його опублікування.\n\nПрезидент України В.ЮЩЕНКО\n\nм. Київ, 8 вересня 2005 року\nN 2854-IV\n\nПро внесення змін до Закону України \"Про статус депутатів місцевих рад\"\nЗакон України від 08.09.2005 № 2854-IV\n\nПрийняття від 08.09.2005\nПостійна адреса:\nhttps://zakon.rada.gov.ua/go/2854-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}