{
  "id": "ua-law-1561-17",
  "type": "statute",
  "title": "Закон України (1561-17)",
  "title_en": "",
  "short_name": "1561-17",
  "status": "in_force",
  "issued_date": "2009-06-25",
  "url": "https://zakon.rada.gov.ua/laws/show/1561-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі нижченаведені терміни вживаються в такому значенні:\nасоціація оптових ринків сільськогосподарської продукції - договірне об’єднання, створене оптовими ринками сільськогосподарської продукції з метою постійної координації їхньої господарської діяльності, надання взаємодопомоги та задоволення переважно господарських потреб учасників асоціації;\nінфраструктура оптового ринку сільськогосподарської продукції - система обслуговуючих структур, споруд, будівель, систем, мереж, ліній, служб, складських приміщень, сховищ, залів, площадок, павільйонів, обладнання, транспорту, під’їзних та внутрішніх шляхів, засобів зв’язку, що включені до проекту (бізнес-плану) організації діяльності юридичної особи у статусі оптового ринку сільськогосподарської продукції;\nоптова торгівля сільськогосподарською продукцією - діяльність з купівлі-продажу сільськогосподарської продукції партіями для наступного її продажу кінцевому споживачу через роздрібну торгівлю або для виробничого чи іншого використання, а також допоміжна діяльність, що забезпечує таку купівлю-продаж шляхом надання пов’язаних з цим послуг;\nоптовий ринок сільськогосподарської продукції - юридична особа, предметом діяльності якої є надання послуг, що забезпечують здійснення оптової торгівлі сільськогосподарською продукцією, і якій в установленому цим Законом порядку надано статус оптового ринку сільськогосподарської продукції;\nпартія сільськогосподарської продукції - визначена кількість сільськогосподарської продукції одного або кількох найменувань, що закуплена, відвантажена або отримана за одним товаросупровідним документом. Визначення окремих партій сільськогосподарської продукції встановлюється Правилами роботи оптового ринку сільськогосподарської продукції ;\nпокупці - юридичні та фізичні особи, які купують партію (партії) сільськогосподарської продукції для наступного її продажу кінцевому споживачу через роздрібну торгівлю або для виробничого чи іншого використання, та уповноважені ними особи;\nпродавці - юридичні та фізичні особи, які є власниками сільськогосподарської продукції і продають покупцям партію (партії) сільськогосподарської продукції, та уповноважені ними особи;\nринок сільськогосподарської продукції - частина аграрного ринку, де здійснюється оптова торгівля сільськогосподарською продукцією;\nроздрібна торгівля сільськогосподарською продукцією - діяльність з купівлі-продажу сільськогосподарської продукції кінцевим споживачам для їх власного використання;\nсаморегулівна організація оптового ринку сільськогосподарської продукції - асоціація оптових ринків сільськогосподарської продукції, що набула статусу саморегулівної організації в порядку, визначеному цим Законом;\nсільськогосподарська продукція - продукція, що підпадає під визначення груп 1-24 Української класифікації товарів зовнішньоекономічної діяльності (УКТЗЕД) згідно із Законом України \"Про Митний тариф України\", за винятком підакцизних товарів, крім товарів первинного виноробства - виноматеріалів (коди УКТЗЕД 2204 29 - 2204 30);\nтериторія оптового ринку сільськогосподарської продукції - спеціально відведене та облаштоване місце для надання послуг оптовим ринком сільськогосподарської продукції;\nтоваросупровідний документ - документ, що містить дані про партію сільськогосподарської продукції."
    },
    {
      "provision_ref": "art2",
      "section": "2",
      "title": "Стаття 2. Правові засади діяльності оптового ринку сільськогосподарської продукції",
      "content": "Діяльність оптового ринку сільськогосподарської продукції регулюється відповідними положеннями Господарського кодексу України , Цивільного кодексу України , цим Законом та іншими нормативно-правовими актами України."
    },
    {
      "provision_ref": "art3",
      "section": "3",
      "title": "Стаття 3. Сфера дії цього Закону",
      "content": "Положення цього Закону поширюються на правовідносини, пов’язані з організацією діяльності оптових ринків сільськогосподарської продукції в Україні."
    },
    {
      "provision_ref": "art4",
      "section": "4",
      "title": "Стаття 4. Порядок набуття юридичною особою статусу оптового ринку сільськогосподарської продукції та позбавлення її такого статусу",
      "content": "Статус оптового ринку сільськогосподарської продукції надається центральним органом виконавчої влади, що реалізує державну аграрну політику, політику у сфері сільського господарства, на конкурсній основі в установленому Кабінетом Міністрів України порядку .\nЮридична особа, яка має намір набути статусу оптового ринку сільськогосподарської продукції, подає до центрального органу виконавчої влади, що реалізує державну аграрну політику, політику у сфері сільського господарства, такі документи:\nзаяву про набуття статусу оптового ринку сільськогосподарської продукції;\nпроект (бізнес-план) організації діяльності юридичної особи у статусі оптового ринку сільськогосподарської продукції;\nкопії установчих документів, засвідчені посадовою особою центрального органу виконавчої влади з питань аграрної політики або нотаріально;\nпроект Правил роботи оптового ринку сільськогосподарської продукції;\nдокументально підтверджені відомості про засновників (учасників) юридичної особи.\nНадані юридичною особою для набуття статусу оптового ринку сільськогосподарської продукції документи розглядаються центральним органом виконавчої влади, що реалізує державну аграрну політику, політику у сфері сільського господарства, протягом тридцяти календарних днів з дня їх отримання. При розгляді центральним органом виконавчої влади з питань аграрної політики поданих юридичною особою документів для набуття статусу оптового ринку сільськогосподарської продукції перевіряється інформація про цю особу, що міститься в Єдиному державному реєстрі юридичних осіб та фізичних осіб - підприємців. Відсутність такої інформації або її невідповідність поданим документам є підставою для відмови у наданні цього статусу. Відомості про це залишаються в матеріалах щодо видачі наказу про надання юридичній особі статусу оптового ринку сільськогосподарської продукції.\nЦентральний орган виконавчої влади, що реалізує державну аграрну політику, політику у сфері сільського господарства, видає наказ про надання або вмотивовану відмову у наданні юридичній особі статусу оптового ринку сільськогосподарської продукції. Відмова у наданні юридичній особі статусу оптового ринку сільськогосподарської продукції може бути оскаржена нею до суду.\nЦентральний орган виконавчої влади, що реалізує державну аграрну політику, політику у сфері сільського господарства, може позбавити юридичну особу статусу оптового ринку сільськогосподарської продукції.\nПідставами для позбавлення юридичної особи статусу оптового ринку сільськогосподарської продукції є:\nзаява юридичної особи про позбавлення її статусу оптового ринку сільськогосподарської продукції;\nприпинення юридичної особи;\nвиявлення недостовірних відомостей, зокрема, розбіжностей між відомостями, викладеними в поданих юридичною особою для набуття статусу оптового ринку сільськогосподарської продукції документах, та фактичними даними;\nпорушення оптовим ринком сільськогосподарської продукції вимог цього Закону та інших нормативно-правових актів.\nЮридична особа, яка не набула статусу оптового ринку сільськогосподарської продукції, не має права використовувати у своєму найменуванні термін \"оптовий ринок сільськогосподарської продукції\" та інші похідні терміни."
    },
    {
      "provision_ref": "art5",
      "section": "5",
      "title": "Стаття 5. Оператори оптових ринків сільськогосподарської продукції",
      "content": "Операторами оптових ринків сільськогосподарської продукції є:\nпокупці;\nпродавці;\nоб’єднання продавців та/або покупців;\nінші юридичні та фізичні особи, які виконують роботи та/або надають послуги (банківські, фінансові, юридичні, консультаційні, страхові, дорадчі, рекламні тощо), необхідні для функціонування оптових ринків сільськогосподарської продукції.\nВідносини між операторами оптових ринків сільськогосподарської продукції ґрунтуються на договірних засадах, якщо інше не встановлено законодавством."
    },
    {
      "provision_ref": "art6",
      "section": "6",
      "title": "Стаття 6. Основні напрями діяльності оптових ринків сільськогосподарської продукції",
      "content": "Основними напрямами діяльності оптових ринків сільськогосподарської продукції є:\nстворення операторам оптових ринків сільськогосподарської продукції належних умов для купівлі-продажу сільськогосподарської продукції;\nсприяння прискореному просуванню сільськогосподарської продукції від виробника до кінцевого споживача у торговельному ланцюгу;\nнадання можливості для виходу на ринок сільськогосподарської продукції всім постачальникам і споживачам такої продукції;\nвизначення необхідного переліку сільськогосподарської продукції, що має включати переважну більшість загальної номенклатури виробленої продукції, скорочення втрат сільськогосподарської продукції;\nзабезпечення постачання населенню якісної сільськогосподарської продукції;\nоблаштування єдиного місця купівлі-продажу сільськогосподарської продукції;\nзабезпечення концентрації сільськогосподарської продукції у визначеному місці;\nсприяння вітчизняним виробникам сільськогосподарської продукції в одержанні прибутку від реалізації сільськогосподарської продукції;\nзабезпечення достовірною інформацією операторів оптових ринків сільськогосподарської продукції про кон’юнктуру ринку сільськогосподарської продукції та споживчу якість такої продукції;\nсприяння операторам оптових ринків сільськогосподарської продукції у підготовці сільськогосподарської продукції до купівлі та продажу;\nзабезпечення здійснення ветеринарно-санітарного контролю та нагляду відповідно до Правил здійснення ветеринарно-санітарного контролю та нагляду для оптових ринків сільськогосподарської продукції, що затверджуються Кабінетом Міністрів України."
    },
    {
      "provision_ref": "art7",
      "section": "7",
      "title": "Стаття 7. Послуги оптових ринків сільськогосподарської продукції",
      "content": "Оптовий ринок сільськогосподарської продукції створює належні умови для забезпечення здійснення оптової торгівлі сільськогосподарською продукцією шляхом надання таких послуг:\nзабезпечення операторів оптових ринків сільськогосподарської продукції спеціально облаштованими робочими місцями;\nпідготовка партій сільськогосподарської продукції до продажу;\nдокументальне оформлення (у разі необхідності) купівлі-продажу сільськогосподарської продукції;\nформування партій стандартизованої сільськогосподарської продукції;\nорганізація торгів, аукціонів;\nскладування, зберігання, відвантаження та доставка партій сільськогосподарської продукції;\nконтроль якості сільськогосподарської продукції;\nзабезпечення операторів оптових ринків сільськогосподарської продукції достовірною інформацією про кон’юнктуру ринку сільськогосподарської продукції та споживчу якість такої продукції;\nрекламні послуги;\nузагальнення і поширення достовірної інформації щодо попиту і пропозиції сільськогосподарської продукції, рівня цін;\nорганізація виставок, тренінгів, семінарів, конференцій, навчальних курсів, конкурсів;\nтранспортування партій сільськогосподарської продукції;\nзабезпечення продавців та покупців необхідною вантажно-розвантажувальною технікою, ваговимірювальним обладнанням тощо;\nохорона майна операторів оптових ринків сільськогосподарської продукції;\nінші послуги, необхідні для здійснення діяльності оптових ринків сільськогосподарської продукції.\nОптовий ринок сільськогосподарської продукції повинен забезпечувати надання послуг, необхідних для здійснення оптової торгівлі сільськогосподарською продукцією, на постійній і регулярній основі.\nПослуги оптових ринків сільськогосподарської продукції надаються на договірній основі, якщо інше не встановлено законодавством."
    },
    {
      "provision_ref": "art8",
      "section": "8",
      "title": "Стаття 8. Проект (бізнес-план) організації діяльності юридичної особи у статусі оптового ринку сільськогосподарської продукції",
      "content": "Проект (бізнес-план) організації діяльності юридичної особи у статусі оптового ринку сільськогосподарської продукції розробляється юридичною особою, яка має намір набути статусу оптового ринку сільськогосподарської продукції, або за її дорученням відповідною спеціалізованою організацією.\nНаявність проекту (бізнес-плану) організації діяльності юридичної особи у статусі оптового ринку сільськогосподарської продукції є обов’язковою для набуття юридичною особою статусу оптового ринку сільськогосподарської продукції."
    },
    {
      "provision_ref": "art9",
      "section": "9",
      "title": "Стаття 9. Розміщення інфраструктури оптових ринків сільськогосподарської продукції",
      "content": "Місця розміщення інфраструктури оптових ринків сільськогосподарської продукції визначаються центральним органом виконавчої влади, що реалізує державну аграрну політику, політику у сфері сільського господарства, на підставі поданих юридичними особами, які мають намір набути статусу оптового ринку сільськогосподарської продукції, документів виходячи з економічної доцільності створення оптових ринків сільськогосподарської продукції на відповідній території."
    },
    {
      "provision_ref": "art10",
      "section": "10",
      "title": "Стаття 10. Державна політика підтримки оптових ринків сільськогосподарської продукції",
      "content": "Державна політика підтримки оптових ринків сільськогосподарської продукції здійснюється шляхом:\nсприяння створенню, організації діяльності та ефективному функціонуванню оптових ринків сільськогосподарської продукції;\nзаконодавчого забезпечення діяльності оптових ринків сільськогосподарської продукції, в тому числі як підприємств агропромислового комплексу, що продовжують процес виробництва сільськогосподарської продукції, обслуговують інших виробників сільськогосподарської продукції шляхом забезпечення обігу такої продукції;\nнадання державної фінансової підтримки оптовим ринкам сільськогосподарської продукції у період їх становлення;\nфінансової участі держави у створенні оптових ринків сільськогосподарської продукції та інфраструктури оптових ринків сільськогосподарської продукції, необхідної для його функціонування;\nстворення та підтримки функціонування системи інформаційного забезпечення оптових ринків сільськогосподарської продукції;\nповного або часткового відшкодування вітчизняним товаровиробникам витрат на зберігання та складування сільськогосподарської продукції в межах інфраструктури оптових ринків сільськогосподарської продукції впродовж періоду становлення оптового ринку сільськогосподарської продукції за рахунок коштів державного бюджету;\nзастосування до оптових ринків сільськогосподарської продукції механізмів фінансової допомоги та підтримки підприємств агропромислового комплексу, у тому числі кредитної підтримки;\nнадання оптовим ринкам сільськогосподарської продукції земельних ділянок із земель державної та/або комунальної власності для розміщення ринку сільськогосподарської продукції;\nвикупу (вилучення) земельних ділянок для суспільних потреб з метою забезпечення діяльності оптових ринків сільськогосподарської продукції;\nстворення на територіях оптових ринків сільськогосподарської продукції із значним обсягом зовнішньоекономічних операцій митних постів на правах структурного підрозділу митниці;\nучасті держави в будівництві під’їзних шляхів до території оптового ринку сільськогосподарської продукції, мереж водо- і електропостачання, інших комунікацій загального призначення;\nвключення до місцевих програм соціально-економічного розвитку заходів із створення та забезпечення діяльності оптових ринків сільськогосподарської продукції;\nпідготовки та підвищення кваліфікації кадрів, необхідних для забезпечення діяльності оптових ринків сільськогосподарської продукції;\nпопуляризації переваг продажу сільськогосподарської продукції партіями;\nсприяння кооперації виробників сільськогосподарської продукції для продажу такої продукції на ринку та створенню кооперативних оптових ринків сільськогосподарської продукції."
    },
    {
      "provision_ref": "art11",
      "section": "11",
      "title": "Стаття 11. Правила роботи оптових ринків сільськогосподарської продукції",
      "content": "Правила роботи оптових ринків сільськогосподарської продукції розробляються кожним окремим оптовим ринком сільськогосподарської продукції на підставі Типових правил роботи оптових ринків сільськогосподарської продукції , затверджених центральним органом виконавчої влади, що забезпечує формування державної аграрної політики, політики у сфері сільського господарства.\nУ Правилах роботи оптових ринків сільськогосподарської продукції визначаються:\nрежим роботи оптового ринку сільськогосподарської продукції;\nпорядок проведення торгів, аукціонів, конкурсів;\nпорядок регулювання відносин між операторами оптових ринків сільськогосподарської продукції;\nпорядок організаційного, матеріального і технічного забезпечення діяльності оптових ринків сільськогосподарської продукції;\nпорядок реєстрації та обліку обсягу продажу сільськогосподарської продукції;\nпорядок інформування операторів оптових ринків сільськогосподарської продукції про стан попиту і пропозиції, про ціни і кон’юнктуру ринку сільськогосподарської продукції;\nвимоги до якості сільськогосподарської продукції;\nпорядок визначення окремих партій сільськогосподарської продукції;\nгарантії оптових ринків сільськогосподарської продукції щодо дотримання санітарно-гігієнічних норм;\nправила користування мірами і вимірювальними приладами;\nвимоги щодо дотримання Правил роботи оптових ринків сільськогосподарської продукції;\nвідповідальність за порушення Правил роботи оптових ринків сільськогосподарської продукції.\nПравила роботи оптових ринків сільськогосподарської продукції можуть містити інші положення, що відображають особливості їх діяльності.\nПравила роботи оптових ринків сільськогосподарської продукції затверджуються центральним органом виконавчої влади, що забезпечує формування державної аграрної політики, політики у сфері сільського господарства."
    },
    {
      "provision_ref": "art12",
      "section": "12",
      "title": "Стаття 12. Земельні ділянки оптових ринків сільськогосподарської продукції",
      "content": "Надання земельних ділянок для розміщення інфраструктури оптових ринків сільськогосподарської продукції здійснюється в порядку, визначеному законом."
    },
    {
      "provision_ref": "art13",
      "section": "13",
      "title": "Стаття 13. Надання державної фінансової допомоги оптовим ринкам сільськогосподарської продукції у період їх становлення",
      "content": "Оптовим ринкам сільськогосподарської продукції незалежно від форми власності та організаційно-правової форми у період їх становлення надається фінансова допомога за рахунок коштів Державного бюджету України на безповоротній та/або поворотній основі.\nДержавна фінансова допомога для оптових ринків сільськогосподарської продукції може також здійснюватися шляхом надання позик, кредитів та будь-яким іншим шляхом.\nПеріод становлення оптового ринку сільськогосподарської продукції дорівнює терміну виконання проекту (бізнес-плану) створення та організації діяльності юридичної особи у статусі оптового ринку сільськогосподарської продукції, але не може перевищувати семи років з дня набуття оптовим ринком сільськогосподарської продукції такого статусу.\nКабінет Міністрів України у проекті Закону України про Державний бюджет України на наступний рік може передбачати видатки на створення та забезпечення діяльності оптових ринків сільськогосподарської продукції.\nГоловним розпорядником бюджетних коштів, що передбачаються у проекті Закону України про Державний бюджет України на наступний рік на створення та забезпечення діяльності оптових ринків сільськогосподарської продукції, є центральний орган виконавчої влади, що реалізує державну аграрну політику, політику у сфері сільського господарства.\nКабінет Міністрів України може передбачати у проекті Закону України про Державний бюджет України субвенції з Державного бюджету України бюджету Автономної Республіки Крим, обласним бюджетам з їх подальшим перерозподілом для бюджетів місцевого самоврядування на виконання інвестиційних проектів і створення оптового ринку сільськогосподарської продукції та забезпечення його діяльності.\nРада міністрів Автономної Республіки Крим, місцеві державні адміністрації та виконавчі органи відповідних рад у проектах рішень про відповідні місцеві бюджети можуть передбачати видатки на створення та забезпечення діяльності оптових ринків сільськогосподарської продукції."
    },
    {
      "provision_ref": "art14",
      "section": "14",
      "title": "Стаття 14. Оподаткування оптових ринків сільськогосподарської продукції",
      "content": "Законами про оподаткування можуть передбачатися пільги або спеціальний режим оподаткування діяльності оптових ринків сільськогосподарської продукції.\nОргани місцевого самоврядування у межах своїх повноважень можуть надавати оптовим ринкам сільськогосподарської продукції пільги із сплати місцевих податків і зборів."
    },
    {
      "provision_ref": "art15",
      "section": "15",
      "title": "Стаття 15. Система інформаційного забезпечення діяльності оптових ринків сільськогосподарської продукції",
      "content": "У структурі центрального органу виконавчої влади, що реалізує державну аграрну політику, політику у сфері сільського господарства, з метою постійного і повного забезпечення оптових ринків сільськогосподарської продукції та операторів оптових ринків сільськогосподарської продукції інформацією про кон’юнктуру ринку сільськогосподарської продукції створюється система інформаційного забезпечення діяльності оптових ринків сільськогосподарської продукції.\nПоложення про систему інформаційного забезпечення діяльності оптових ринків сільськогосподарської продукції затверджується центральним органом виконавчої влади, що забезпечує формування державної аграрної політики, політики у сфері сільського господарства.\nОптові ринки сільськогосподарської продукції зобов’язані надавати центральному органу виконавчої влади, що реалізує державну аграрну політику, політику у сфері сільського господарства, інформацію про кон’юнктуру відповідного ринку сільськогосподарської продукції у порядку та в обсягах, що визначаються центральним органом виконавчої влади, що забезпечує формування державної аграрної політики, політики у сфері сільського господарства, відповідно до закону.\nІнформація системи інформаційного забезпечення діяльності оптових ринків сільськогосподарської продукції є відкритою, що забезпечується її систематичною публікацією в офіційних друкованих та електронних виданнях (бюлетенях, збірниках), поширенням медіа, в тому числі в мережі Інтернет на веб-сайті центрального органу виконавчої влади, що реалізує державну аграрну політику, політику у сфері сільського господарства, безпосереднім її наданням заінтересованим органам та особам.\nФункціонування системи інформаційного забезпечення діяльності оптових ринків сільськогосподарської продукції забезпечує центральний орган виконавчої влади, що реалізує державну аграрну політику, політику у сфері сільського господарства.\nСтворення і функціонування системи інформаційного забезпечення діяльності оптових ринків сільськогосподарської продукції здійснюється за рахунок коштів Державного бюджету України."
    },
    {
      "provision_ref": "art16",
      "section": "16",
      "title": "Стаття 16. Контроль за діяльністю оптових ринків сільськогосподарської продукції",
      "content": "Контроль за діяльністю оптових ринків сільськогосподарської продукції здійснюють центральний орган виконавчої влади, що реалізує державну аграрну політику, політику у сфері сільського господарства, інші органи державної влади та органи місцевого самоврядування у межах повноважень, визначених законом."
    },
    {
      "provision_ref": "art17",
      "section": "17",
      "title": "Стаття 17. Саморегулівна організація оптових ринків сільськогосподарської продукції",
      "content": "Оптові ринки сільськогосподарської продукції з метою постійної координації своєї діяльності, надання взаємодопомоги та задоволення переважно власних господарських потреб мають право на добровільних засадах створювати асоціації оптових ринків сільськогосподарської продукції.\nАсоціації оптових ринків сільськогосподарської продукції створюються та діють як неприбуткові організації (непідприємницькі товариства) відповідно до законодавства.\nЦентральним органом виконавчої влади, що реалізує державну аграрну політику, політику у сфері сільського господарства, асоціації оптових ринків сільськогосподарської продукції може бути надано статус саморегулівної організації оптового ринку сільськогосподарської продукції.\nАсоціація оптових ринків сільськогосподарської продукції може набути статусу саморегулівної організації оптового ринку сільськогосподарської продукції за умови, якщо її членами є не менше 50 відсотків оптових ринків сільськогосподарської продукції, які набули такого статусу відповідно до цього Закону.\nПорядок надання та позбавлення асоціації оптових ринків сільськогосподарської продукції статусу саморегулівної організації оптового ринку сільськогосподарської продукції встановлюється центральним органом виконавчої влади, що забезпечує формування державної аграрної політики, політики у сфері сільського господарства.\nСаморегулівна організація оптового ринку сільськогосподарської продукції бере участь у:\nрозробленні проектів нормативно-правових актів, що стосуються діяльності оптових ринків сільськогосподарської продукції;\nрозробленні державних цільових та інших програм підтримки та розвитку оптових ринків сільськогосподарської продукції;\nстворенні та забезпеченні функціонування системи інформаційного забезпечення діяльності оптових ринків сільськогосподарської продукції;\nорганізаційному та методичному забезпеченні підготовки, перепідготовки і підвищення кваліфікації працівників оптових ринків сільськогосподарської продукції у навчальних закладах, установах і організаціях, на підприємствах, що належать до сфери управління центрального органу виконавчої влади, що реалізує державну аграрну політику, політику у сфері сільського господарства.\nУстановчі документи саморегулівної організації оптового ринку сільськогосподарської продукції підлягають погодженню центральним органом виконавчої влади, що реалізує державну аграрну політику, політику у сфері сільського господарства.\nЦентральний орган виконавчої влади, що реалізує державну аграрну політику, політику у сфері сільського господарства, у разі виявлення порушень законодавства має право припинити їх та/або позбавити асоціацію оптових ринків сільськогосподарської продукції статусу саморегулівної організації оптового ринку сільськогосподарської продукції."
    },
    {
      "provision_ref": "art18",
      "section": "18",
      "title": "Стаття 18. Відповідальність за порушення вимог цього Закону",
      "content": "Особи, винні в порушенні вимог цього Закону, несуть відповідальність згідно із законом."
    },
    {
      "provision_ref": "art19",
      "section": "19",
      "title": "Стаття 19. Прикінцеві положення",
      "content": "1. Цей Закон набирає чинності з дня його опублікування та вводиться в дію з 1 січня 2010 року.\n2. Внести зміни до таких законодавчих актів України:\n1) у Земельному кодексі України (Відомості Верховної Ради України, 2002 р., № 3-4, ст. 27):\nу статті 22 :\nчастину першу після слів \"виробничої інфраструктури\" доповнити словами \"у тому числі інфраструктури оптових ринків сільськогосподарської продукції\";\nпункт \"б\" частини другої після слів \"господарськими будівлями і дворами\" доповнити словами \"землі під інфраструктурою оптових ринків сільськогосподарської продукції\";\nчастину третю доповнити пунктом \"ґ\" такого змісту:\n\"ґ) оптовим ринкам сільськогосподарської продукції - для розміщення власної інфраструктури\";\nчастину другу статті 134 доповнити абзацом такого змісту:\n\"розміщення інфраструктури оптових ринків сільськогосподарської продукції\";\nчастину першу статті 146 доповнити пунктом \"є\" такого змісту:\n\"є) під розміщення інфраструктури оптових ринків сільськогосподарської продукції\";\nпункт \"в\" частини п’ятої статті 149 після слів \"підприємств торгівлі\" доповнити словами \"інфраструктури оптових ринків сільськогосподарської продукції\";\nчастину першу статті 208 після слів \"підприємств, організацій та установ\" доповнити словами \"для розміщення інфраструктури оптових ринків сільськогосподарської продукції\";\n2) частину першу статті 27 Закону України \"Про державну реєстрацію юридичних осіб та фізичних осіб - підприємців\" (Відомості Верховної Ради України, 2003 р., № 31-32, ст. 263; 2006 р., № 27, ст. 234) після абзацу дев’ятого доповнити новим абзацом такого змісту:\n\"встановлена іншими законами заборона використання у найменуванні юридичної особи певних термінів, абревіатур, похідних термінів\".\nУ зв’язку з цим абзац десятий вважати абзацом одинадцятим;\n3) абзац перший пункту 13 \"Перехідні положення\" розділу 2 Закону України \"Про внесення змін до Закону України \"Про Державний бюджет України на 2005 рік\" та деяких інших законодавчих актів України\" (Відомості Верховної Ради України, 2005 р., №№ 17-19, ст. 267, № 27, ст. 363; 2007 р., № 23, ст. 301; 2009 р., № 19, ст. 257) після слова \"енергозбереження\" доповнити словами \"створення та забезпечення діяльності оптових ринків сільськогосподарської продукції\".\n3. Кабінету Міністрів України:\nу тримісячний строк з дня набрання чинності цим Законом:\nподати на розгляд Верховної Ради України пропозиції щодо приведення законодавчих актів України у відповідність із цим Законом;\nпривести свої нормативно-правові акти у відповідність із цим Законом;\nзабезпечити прийняття нормативно-правових актів, передбачених цим Законом;\nподати на розгляд Верховної Ради України законопроект про надання оптовим ринкам сільськогосподарської продукції податкових пільг.\n4. Юридичні особи, які не набули статусу оптового ринку сільськогосподарської продукції відповідно до цього Закону, але використовують термін \"оптовий ринок сільськогосподарської продукції\" та інші похідні терміни у своєму найменуванні, у шестимісячний строк з дня набрання чинності цим Законом зобов’язані змінити своє найменування.\nВ.ЮЩЕНКО"
    }
  ],
  "definitions": []
}