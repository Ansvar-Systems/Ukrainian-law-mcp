{
  "id": "ua-law-2519-17",
  "type": "statute",
  "title": "Закон України (2519-17)",
  "title_en": "",
  "short_name": "2519-17",
  "status": "in_force",
  "issued_date": "2010-09-09",
  "url": "https://zakon.rada.gov.ua/laws/show/2519-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art2",
      "section": "2",
      "title": "Стаття 2. Визначення термінів",
      "content": "У цьому Законі терміни вживаються в такому значенні:\nпріоритетні напрями розвитку науки і техніки - науково,\nекономічно та соціально обґрунтовані напрями науково-технічного\nрозвитку на довгостроковий період (понад 10 років), яким надається\nпріоритетна державна підтримка з метою формування ефективного\nсектору наукових досліджень і науково-технічних розробок для\nзабезпечення конкурентоспроможності вітчизняного виробництва,\nсталого розвитку, національної безпеки України та підвищення\nякості життя населення;\nпріоритетні тематичні напрями наукових досліджень і\nнауково-технічних розробок - напрями фундаментальних і прикладних\nнаукових досліджень та науково-технічних розробок, що визначаються\nна середньостроковий період (до 5 років) у рамках пріоритетних\nнапрямів розвитку науки і техніки з метою забезпечення їх\nреалізації.\nСтаття 3. Пріоритетні напрями розвитку науки і техніки\nна період до 2020 року\nВизначити пріоритетними напрямами розвитку науки і техніки на\nперіод до 2020 року:\n1) фундаментальні наукові дослідження з найбільш важливих\nпроблем розвитку науково-технічного, соціально-економічного,\nсуспільно-політичного, людського потенціалу для забезпечення\nконкурентоспроможності України у світі та сталого розвитку\nсуспільства і держави;\n2) інформаційні та комунікаційні технології;\n3) енергетика та енергоефективність;\n4) раціональне природокористування;\n5) науки про життя, нові технології профілактики та лікування\nнайпоширеніших захворювань;\n6) нові речовини і матеріали.\nСтаття 4. Формування пріоритетних напрямів розвитку науки\nі техніки в Україні\nДля формування пріоритетних напрямів розвитку науки і техніки\nКабінет Міністрів України із залученням Національної академії наук\nУкраїни, галузевих академій наук, центральних органів виконавчої\nвлади розробляє і здійснює державну цільову програму прогнозування\nнауково-технологічного та інноваційного розвитку України\nвідповідно до Закону України \"Про державні цільові програми\"\n( 1621-15 ).\nПріоритетні напрями розвитку науки і техніки, підготовлені\nзгідно з державною цільовою програмою прогнозування\nнауково-технологічного та інноваційного розвитку України,\nобговорюються науковою громадськістю і за рішенням Кабінету\nМіністрів України подаються до Верховної Ради України для\nкорегування пріоритетних напрямів розвитку науки і техніки,\nвизначених статтею 3 цього Закону, або їх заміни.\nДо кожного з пріоритетних напрямів розвитку науки і техніки\nКабінетом Міністрів України подаються такі матеріали:\nобґрунтування необхідності прийняття пріоритетного напряму,\nочікувані результати та їх вплив на економіку України;\nоцінка науково-технічного потенціалу та наукових шкіл, які\nбудуть задіяні в реалізації пріоритетного напряму, оцінка існуючих\nоб'єктів права інтелектуальної власності та наукових результатів,\nщо будуть покладені в основу реалізації пріоритетного напряму;\nпропозиції до пріоритетних тематичних напрямів наукових\nдосліджень і науково-технічних розробок, визначення фахівців та\nбазових наукових установ, що мають здійснювати науково-технічний\nсупровід пріоритетного напряму;\nконцепція реалізації пріоритетного напряму та оцінка\nфінансових, матеріально-технічних ресурсів, які мають бути\nзалучені для його реалізації.\nПріоритетні напрями розвитку науки і техніки затверджуються\nВерховною Радою України шляхом внесення змін до статті 3 цього\nЗакону.\nСтаття 5. Реалізація пріоритетних напрямів розвитку\nнауки і техніки\nРеалізація пріоритетних напрямів розвитку науки і техніки\nзабезпечується шляхом розроблення та виконання за визначеними\nпріоритетними тематичними напрямами наукових досліджень і\nнауково-технічних розробок державних цільових програм, державного\nзамовлення на науково-технічну продукцію, підготовку наукових\nкадрів, інформаційне та матеріально-технічне забезпечення наукових\nдосліджень і науково-технічних розробок.\nПерелік пріоритетних тематичних напрямів наукових досліджень\nі науково-технічних розробок формується центральним органом\nвиконавчої влади у сфері наукової і науково-технічної діяльності\nза участю інших заінтересованих центральних органів виконавчої\nвлади, Національної академії наук України та галузевих академій\nнаук на основі результатів державної цільової програми\nпрогнозування науково-технологічного та інноваційного розвитку\nУкраїни і затверджується Кабінетом Міністрів України протягом\nшести місяців з дня набрання чинності статтею 3 цього Закону.\nПерелік пріоритетних тематичних напрямів наукових досліджень\nі науково-технічних розробок за результатами їх реалізації може\nкорегуватися протягом терміну дії пріоритетних напрямів розвитку\nнауки і техніки.\nКорегування пріоритетних тематичних напрямів наукових\nдосліджень і науково-технічних розробок здійснює Кабінет Міністрів\nУкраїни за поданням центрального органу виконавчої влади у сфері\nнаукової і науково-технічної діяльності.\nОбсяги коштів, що спрямовуються на реалізацію кожного з\nпріоритетних напрямів розвитку науки і техніки, щорічно\nвизначаються законом про Державний бюджет України.\nСтаття 6. Моніторинг реалізації пріоритетних напрямів\nрозвитку науки і техніки\nЗ метою забезпечення ефективного управління та своєчасного\nвнесення змін до здійснюваної науково-технічної політики,\nкорегування пріоритетних тематичних напрямів наукових досліджень і\nнауково-технічних розробок, завдань державних цільових програм,\nдержавного замовлення Кабінет Міністрів України організує\nсистемний моніторинг реалізації пріоритетних напрямів науки і\nтехніки.\nУзагальнена інформація про хід реалізації пріоритетних\nнапрямів та отримані результати щорічно до 1 липня поточного року\nподається Кабінетом Міністрів України до Верховної Ради України."
    },
    {
      "provision_ref": "art7",
      "section": "7",
      "title": "Стаття 7. Прикінцеві положення",
      "content": "1. Цей Закон набирає чинності з дня його опублікування.\n2. Кабінету Міністрів України:\nпротягом трьох місяців з дня набрання чинності цим Законом\nпривести свої нормативно-правові акти у відповідність із цим\nЗаконом;\nпротягом року з дня набрання чинності цим Законом забезпечити\nперегляд державних цільових програм та приведення їх у\nвідповідність із пріоритетними напрямами, визначеними цим\nЗаконом\"."
    }
  ],
  "definitions": []
}