{
  "id": "ua-law-2026-19",
  "type": "statute",
  "title": "Закон України (2026-19)",
  "title_en": "",
  "short_name": "2026-19",
  "status": "in_force",
  "issued_date": "2017-05-16",
  "url": "https://zakon.rada.gov.ua/laws/show/2026-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про вищу освіту\" щодо забезпечення права на здобуття вищої освіти осіб, місцем проживання яких є тимчасово окупована територія України\n\n(Відомості Верховної Ради (ВВР), 2017, № 24, ст.278)\n\nВерховна Рада України постановляє:\n\nI. Внести до Закону України \"Про вищу освіту\" (Відомості Верховної Ради України, 2014 р., № 37-38, ст. 2004 із наступними змінами) такі зміни:\n\n1. Частину третю статті 44 після абзацу другого доповнити новим абзацом такого змісту:\n\n\"Для осіб, місцем проживання яких є тимчасово окупована територія та які отримали документ про загальну середню освіту, прийом на навчання до одного з вищих навчальних закладів, розташованих на території Запорізької, Миколаївської, Одеської та Херсонської областей, здійснюється на конкурсній основі за результатами вступних випробувань у межах установлених квот прийому до вищих навчальних закладів (наукових установ) України\".\n\nУ зв’язку з цим абзац третій вважати абзацом четвертим.\n\n2. У розділі XV \"Прикінцеві та перехідні положення\":\n\nпункт 2 доповнити підпунктом 19 такого змісту:\n\n\"19) розмір квоти для прийому осіб, місцем проживання яких є тимчасово окупована територія, до вищих навчальних закладів, розташованих на території Запорізької, Миколаївської, Одеської та Херсонської областей, встановлюється в обсязі 1 тисяча місць державного замовлення та розподіляється між зазначеними вищими навчальними закладами у порядку, визначеному Кабінетом Міністрів України\";\n\nпункт 5 доповнити підпунктом 12 такого змісту:\n\n\"12) забезпечити поглиблене вивчення української мови особами, місцем проживання яких є тимчасово окупована територія та які прийняті на навчання до одного з вищих навчальних закладів, розташованих на території Запорізької, Миколаївської, Одеської та Херсонської областей\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування, та вводиться в дію через місяць з дня набрання ним чинності.\n\n2. Кабінету Міністрів України у місячний строк з дня набрання чинності цим Законом забезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n16 травня 2017 року\n\n№ 2026-VIII\n\nПро внесення змін до Закону України \"Про вищу освіту\" щодо забезпечення права на здобуття вищої освіти осіб, місцем проживання яких є тимчасово окупована територія України\nЗакон України від 16.05.2017 № 2026-VIII\n\nПрийняття від 16.05.2017\nПостійна адреса:\nhttps://zakon.rada.gov.ua/go/2026-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}