{
  "id": "ua-law-v1457400-90",
  "type": "statute",
  "title": "Закон України (v1457400-90)",
  "title_en": "",
  "short_name": "v1457400-90",
  "status": "in_force",
  "issued_date": "1990-04-26",
  "url": "https://zakon.rada.gov.ua/laws/show/v1457400-90",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н\nСОЮЗУ РАДЯНСЬКИХ СОЦІАЛІСТИЧНИХ РЕСПУБЛІК\nN 1457-I від 26.04.90\n{ Закон не застосовується на території України\nзгідно із Законом\nN 2215-IX ( 2215-20 ) від 21.04.2022 }\nПро розмежування повноважень між Союзом РСР\nі суб'єктами федерації\n( Відомості З'їзду народних депутатів СРСР і\nВерховної ради СРСР, 1990, N 19, ст. 329 )\n\nСтаття 1. Союз Радянських Соціалістичних Республік є\nсуверенною соціалістичною федеративною державою. Союз РСР має\nповноваження, які суб'єктами федерації спільно віднесено до\nвідання Союзу РСР.\nСоюзні республіки - суверенні радянські соціалістичні\nдержави, які добровільно, на основі вільного самовизначення\nнародів і рівноправності об'єдналися в Союз Радянських\nСоціалістичних Республік. Союзні республіки мають усю повноту\nдержавної влади на своїй території поза межами повноважень,\nпереданих ними у відання Союзу РСР.\nАвтономні республіки - радянські соціалістичні держави, які є\nсуб'єктами федерації - Союзу РСР. Автономні республіки, автономні\nутворення входять до складу союзних республік на основі вільного\nсамовизначення народів, мають усю повноту державної влади на своїй\nтериторії поза межами повноважень, переданих ними у відання Союзу\nРСР і союзних республік.\nВідносини автономних республік, автономних утворень із\nсоюзними республіками, до складу яких вони входять, визначаються\nугодами і договорами, що укладаються в рамках Конституції СРСР\n( n0001400-77 ), конституцій союзних та автономних республік і\nцього Закону.\nСтаття 2. За кожною союзною республікою зберігається право\nвільного виходу з СРСР. Рішення про вихід союзної республіки з\nСРСР приймається вільним волевиявленням народів союзної республіки\nшляхом референдуму (народного голосування).\nПорядок вирішення питань, пов'язаних з виходом союзної\nреспубліки з СРСР, визначається Законом СРСР.\nСтаття 3. Територію союзної, автономної республіки,\nавтономного утворення не може бути змінено без їхньої згоди.\nКордони між союзними республіками можуть змінюватися за їх\nвзаємною угодою, яка підлягає затвердженню Союзом РСР.\nТериторіальні спори між союзними республіками, між союзними і\nавтономними республіками, автономними утвореннями, щодо яких угоди\nміж ними не було досягнуто, можуть передаватися за взаємною згодою\nдля вирішення Раді Національностей Верховної Ради СРСР.\nСтаття 4. Союзна, автономна республіка, автономна область,\nавтономний округ самостійно вирішують питання розміщення\nвиробничих і господарських об'єктів, забезпечують комплексний\nекономічний і соціально-культурний розвиток на своїй території з\nурахуванням інтересів усіх народів, що в них проживають. З питань\nвикористання трудових ресурсів та охорони життєвого середовища\nреспубліки визначають умови діяльності підприємств, установ і\nорганізацій, які належать Союзові РСР та іншим союзним, автономним\nреспублікам, відповідно до законодавчих актів Союзу РСР, союзної і\nавтономної республіки.\nУ галузі економічного і соціально-культурного будівництва на\nсвоїй території автономна республіка має ті ж права, що й союзна\nреспубліка, за винятком тих, які за угодою між ними належать до\nвідання союзної республіки.\nСоюзні, автономні республіки, автономні утворення можуть\nвступати між собою в економічне і соціально-культурне\nспівробітництво та укладати необхідні для цього двосторонні і\nбагатосторонні угоди, які не повинні суперечити інтересам Союзу\nРСР, інших союзних, автономних республік, автономних утворень.\nСтаття 5. Союзна республіка має право вступати у відносини з\nіноземними державами, укладати з ними договори, обмінюватися\nдипломатичними і консульськими представництвами, здійснювати\nзовнішньоекономічні зв'язки і брати участь у діяльності\nміжнародних організацій.\nЗдійснення цього права союзної республіки не може суперечити\nзаконам СРСР і міжнародним зобов'язанням СРСР.\nСтаття 6. До виключного відання Союзу Радянських\nСоціалістичних Республік в особі його найвищих органів державної\nвлади й управління належить:\n1) прийняття Конституції СРСР, внесення до неї змін і\nдоповнень, прийняття рішень про проведення референдумів у\nпитаннях, віднесених до повноважень Союзу РСР;\n2) прийняття до складу СРСР нових союзних республік,\nзатвердження утворення нових і зміни статусу існуючих автономних\nреспублік, автономних областей і автономних округів;\n3) вирішення спорів між союзними республіками, між союзними і\nавтономними республіками, автономними утвореннями у разі їх\nзвернення в цьому питанні до органів Союзу РСР;\n4) визначення Державного кордону СРСР та його режиму;\n5) організація і регулювання діяльності органів державної\nвлади й управління Союзу РСР;\n6) складення, затвердження і виконання союзного бюджету,\nвстановлення системи державних банків СРСР, єдиної грошової\nсистеми, загальносоюзних податків і зборів;\n7) розроблення перспектив соціально-економічного розвитку\nкраїни, складення і реалізація загальносоюзних програм;\n8) надання Союзом РСР державних позик та економічної допомоги\nіноземним державам, укладення угод про державні позики і кредити,\nщо їх одержує Союз РСР з іноземних джерел;\n9) управління залізничним, повітряним, морським та\nмагістральним трубопровідним транспортом, оборонними об'єктами,\nкосмічними дослідженнями, Єдиною енергетичною системою СРСР,\nзагальносоюзними системами зв'язку й інформації, а також\nоб'єктами, які належать до загальносоюзної державної власності\nвідповідно до законодавства Союзу РСР та угод Союзу РСР і союзних\nреспублік; регулювання виробництва, зберігання і використання\nрозщепних матеріалів;\n10) визначення зовнішньої політики СРСР і укладення\nміжнародних договорів СРСР, представництво СРСР у міжнародних\nвідносинах;\n11) питання миру і війни, захист суверенітету і\nтериторіальної цілісності СРСР, охорона Державного кордону СРСР,\nвстановлення принципів організації митної справи на основі єдності\nмитної території, мита і митних зборів;\n12) організація оборони, керівництво Збройними Силами СРСР,\nприкордонними, внутрішніми та залізничними військами, гарантування\nдержавної безпеки СРСР;\n13) утворення судів Союзу РСР, встановлення єдиної системи\nпрокурорського нагляду в СРСР.\nСтаття 7. Повноваження Союзу РСР, передбачені статтею 6 цього\nЗакону, не може бути розширено без згоди суб'єктів федерації.\nСтаття 8. У сферах спільного відання Союзу РСР і союзних\nреспублік найвищим органам державної влади й управління Союзу РСР\nпередається:\n1) встановлення основ правового становища радянських громадян\nта їхніх громадських об'єднань, захист прав і свобод громадян СРСР\nнезалежно від місця їх проживання;\n2) встановлення загальних засад правового становища\nавтономних республік, автономних утворень, а також національних\nадміністративно-територіальних одиниць; розмежування повноважень\nміж союзними і автономними республіками, автономними утвореннями;\nвизначення загальних засад місцевого самоврядування й організації\nмісцевого господарства;\n3) встановлення основ цивільного, земельного, лісового,\nводного, гірничого, кримінального, кримінально-виконавчого,\nфінансового, трудового законодавства, законодавства про соціальне\nзабезпечення, про народну освіту, про охорону здоров'я, про\nохорону навколишнього середовища, про адміністративні\nправопорушення, про судоустрій і судочинство;\n4) встановлення правових основ, які забезпечували б\nфункціонування загальносоюзного ринку та його захист в інтересах\nусіх республік;\n5) визначення загальної фінансово-кредитної політики й основ\nціноутворення;\n6) встановлення загальних засад політики в галузі\nвикористання трудових ресурсів, оплати й охорони праці;\n7) спрямування, координація і стимулювання розвитку культури\nй освіти, наукових досліджень і науково-технічного прогресу;\n8) загальне керівництво охороною громадського порядку і\nборотьбою із злочинністю;\n9) встановлення загального порядку взаємовідносин союзних\nреспублік з іноземними державами та міжнародними організаціями,\nзагальне керівництво зовнішньоекономічною діяльністю;\n10) встановлення правового становища іноземних осіб та осіб\nбез громадянства в СРСР;\n11) забезпечення додержання Конституції СРСР на всій\nтериторії СРСР.\nСтаття 9. Союз РСР може шляхом укладення угоди з союзною\nреспублікою передати їй здійснення окремих повноважень СРСР на її\nтериторії.\nСоюзна республіка може шляхом укладення угоди з Союзом РСР\nпередати в його компетенцію окремі повноваження, які їй належать.\nСтаття 10. У тих випадках, коли те чи інше питання, яке\nналежить до сфери спільного відання Союзу РСР і союзних республік,\nне вирішено законом СРСР, союзна республіка має право самостійно\nздійснювати законодавче регулювання відносин у відповідній галузі.\nПри цьому питання відання автономних республік і автономних\nутворень регулюються за погодженням з ними.\nСтаття 11. Конституція СРСР, закони СРСР, інші акти найвищих\nорганів державної влади й управління СРСР є обов'язковими до\nвиконання на всій території СРСР. У разі суперечності конституції\nсоюзної, автономної республіки Конституції СРСР діє Конституція\nСРСР. У разі суперечності законів та інших актів найвищих органів\nдержавної влади союзних, автономних республік Конституції СРСР,\nзаконам СРСР та іншим актам найвищих органів державної влади СРСР\nдіють акти, видані відповідними органами Союзу РСР.\nЗакони СРСР та інші акти органів СРСР видаються лише у межах\nповноважень Союзу РСР і не повинні порушувати права союзних,\nавтономних республік.\nСтаття 12. Розбіжності між найвищими органами державної влади\nй управління СРСР і союзних, автономних республік з приводу\nзаконності їхніх актів розглядаються у порядку, встановленому\nКонституцією СРСР і Законом про конституційний нагляд в СРСР.\nСтаття 13. Найвищі органи державної влади союзних, автономних\nреспублік мають право опротестовувати постанови й розпорядження\nРади Міністрів СРСР, якщо вони порушують права союзної, автономної\nреспубліки. Спірне питання вирішується Верховною Радою СРСР.\nНайвищі органи державної влади й управління союзних,\nавтономних республік мають право припиняти чинність на своїй\nтериторії актів міністерств, державних комітетів і відомств СРСР у\nразі порушення ними законодавства СРСР або відповідної союзної,\nавтономної республіки з повідомленням про це Ради Міністрів СРСР.\nСпірне питання вирішує Верховна Рада СРСР у разі, коли чинність\nакта відповідного органу СРСР припинено Верховною Радою союзної,\nавтономної республіки, або Рада Міністрів СРСР - у разі, коли\nчинність акта відповідного органу СРСР припинено Радою Міністрів\nсоюзної, автономної республіки.\n\nПрезидент Союзу Радянських\nСоціалістичних Республік М.ГОРБАЧОВ\n\nМосква, Кремль. 26 квітня 1990 р.\nN 1457-I\n\nПро розмежування повноважень між Союзом РСР і суб'єктами федерації\nЗакон; Органи влади СРСР від 26.04.1990 № 1457-I\n\nНе застосовується на території України від 07.05.2022 , підстава — 2215-IX\nПостійна адреса:\nhttps://zakon.rada.gov.ua/go/v1457400-90\nЗаконодавство України\nстаном на 22.02.2026\n\nне застосовується на території України"
    }
  ],
  "definitions": []
}