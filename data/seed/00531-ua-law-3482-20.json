{
  "id": "ua-law-3482-20",
  "type": "statute",
  "title": "Закон України (3482-20)",
  "title_en": "",
  "short_name": "3482-20",
  "status": "in_force",
  "issued_date": "2023-11-21",
  "url": "https://zakon.rada.gov.ua/laws/show/3482-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо визнання результатів навчання осіб, які проживали на тимчасово окупованій території України\n\n(Відомості Верховної Ради (ВВР), 2023, № 134, ст.784)\n\nВерховна Рада України постановляє:\n\nI. Внести зміни до таких законів України:\n\n1. Частину дванадцяту статті 7 Закону України \"Про забезпечення прав і свобод громадян та правовий режим на тимчасово окупованій території України\" (Відомості Верховної Ради України, 2014 р., № 26, ст. 892 із наступними змінами) викласти в такій редакції:\n\n\"12. Громадяни України, які проживали на тимчасово окупованій території, мають право на здобуття або продовження здобуття освіти певного рівня у порядку, визначеному законодавством, на території інших регіонів України за рахунок коштів державного та/або місцевого бюджету з наданням місця в гуртожитку на час навчання.\n\nІноземці та особи без громадянства, які постійно проживають в Україні, особи, яким надано статус біженця в Україні, особи, які потребують додаткового або тимчасового захисту, та особи, яким надано статус закордонного українця, які перебувають в Україні на законних підставах та проживали на тимчасово окупованій території, мають право на здобуття або продовження здобуття певного рівня освіти на території інших регіонів України відповідно до законів України \"Про дошкільну освіту\" , \"Про повну загальну середню освіту\" , \"Про професійну (професійно-технічну) освіту\" , \"Про фахову передвищу освіту\" , \"Про вищу освіту\" .\n\nОсоби, зазначені в абзацах першому і другому цієї частини, мають право на здобуття дошкільної, позашкільної, загальної середньої, професійної (професійно-технічної), фахової передвищої та вищої освіти за будь-якою формою здобуття освіти, визначеною законодавством.\n\nОсоби, зазначені в абзацах першому і другому цієї частини, мають право на визнання результатів навчання, здобутих на тимчасово окупованій території України, відповідно до процедури, встановленої статтею 40 -1 Закону України \"Про освіту\".\n\n2. Абзац третій частини третьої статті 44 Закону України \"Про вищу освіту\" (Відомості Верховної Ради України, 2014 р., № 37-38, ст. 2004; 2020 р., № 24, ст. 170, № 47, ст. 410) викласти в такій редакції:\n\n\"Для осіб, які проживали на тимчасово окупованій території України та отримали документ про повну загальну середню освіту, прийом на навчання до закладів вищої освіти здійснюється у межах установлених квот прийому до закладів вищої освіти України\".\n\n3. Розділ IV Закону України \"Про освіту\" (Відомості Верховної Ради України, 2017 р., № 38-39, ст. 380 із наступними змінами) доповнити статтею 40 -1 такого змісту:\n\n\" Стаття 40 -1 . Особливості визнання результатів навчання осіб, які проживали на тимчасово окупованій території України\n\n1. Особи, які проживали на тимчасово окупованій території України, мають право на визнання результатів навчання, здобутих на такій території, в уповноважених установах, крім випадків, визначених законом:\n\nна рівнях повної загальної середньої освіти - у порядку, визначеному центральним органом виконавчої влади у сфері освіти і науки, шляхом проходження річного оцінювання або державної підсумкової атестації з метою продовження здобуття освіти відповідного рівня або отримання відповідного документа про освіту встановленого зразка;\n\nна рівнях професійної (професійно-технічної) освіти, фахової передвищої освіти, вищої освіти - у порядку, визначеному Кабінетом Міністрів України.\n\nУповноважені установи забезпечують у порядку та обсягах, визначених Кабінетом Міністрів України, обов’язкове безоплатне навчання всіх осіб, які проходять процедуру визнання результатів навчання, української мови, історії України, основ держави і права. За бажанням такі особи можуть безоплатно відвідувати адаптаційні заняття з психологічної допомоги.\n\nВизнання результатів навчання проводиться на основі оцінювання результатів навчання, зазначених особою в освітній декларації. Типову форму освітньої декларації затверджує центральний орган виконавчої влади у сфері освіти і науки.\n\n2. Перелік уповноважених установ затверджує центральний орган виконавчої влади у сфері освіти і науки.\n\n3. Визнання результатів навчання на певному рівні освіти проводиться за умови, що заявник відповідно до законодавства України має право на здобуття відповідного ступеня (рівня) освіти.\n\n4. Процедура визнання результатів навчання на рівні професійної (професійно-технічної), фахової передвищої або вищої освіти завершується прийняттям одного з таких рішень:\n\n1) надання рекомендації для вступу для здобуття професійної (професійно-технічної), фахової передвищої або вищої освіти, зокрема із скороченням строку навчання, за індивідуальною освітньою траєкторією, що передбачає вивчення української мови, історії України, проходження спеціального курсу про наслідки агресії російської федерації проти України і протидію російській пропаганді, формування загальнокультурних та громадянських компетентностей;\n\n2) надання рекомендації для проходження кваліфікаційної атестації з метою присвоєння відповідного освітньо-кваліфікаційного рівня професійної (професійно-технічної) освіти, атестації здобувачів для присудження освітньо-професійного ступеня фахового молодшого бакалавра та присвоєння відповідної кваліфікації;\n\n3) присвоєння освітньо-кваліфікаційного рівня професійної (професійно-технічної) освіти або присудження ступеня фахової передвищої освіти, а також відповідної професійної кваліфікації у випадках, передбачених законодавством та/або освітньою програмою.\n\n5. Результати навчання на рівні вищої освіти можуть бути визнані в обсязі не більше 75 відсотків загального обсягу освітньої програми.\n\n6. Результати навчання не визнаються:\n\n1) із спеціальностей (професій) згідно з переліком, затвердженим Кабінетом Міністрів України;\n\n2) на другому (магістерському) (крім освітніх програм підготовки магістрів медичного, фармацевтичного та ветеринарного спрямування) та третьому (освітньо-науковому/освітньо-творчому) рівні вищої освіти.\n\n7. Процедура визнання результатів навчання здійснюється за рахунок коштів державного бюджету у порядку, визначеному Кабінетом Міністрів України, та є безоплатною для осіб, результати навчання яких визнаються відповідно до цього Закону.\n\n8. Зарахування на навчання для здобуття професійної (професійно-технічної) освіти, фахової передвищої освіти здійснюється на місця державного або регіонального замовлення чи за рахунок коштів фізичних (юридичних) осіб.\n\nЗарахування на навчання для здобуття вищої освіти може здійснюватися:\n\nза квотою на місця державного або регіонального замовлення для вступників з тимчасово окупованої території України;\n\nна вакантні місця державного або регіонального замовлення у разі зарахування із скороченням строку навчання;\n\nза рахунок коштів фізичних (юридичних) осіб.\n\n9. Особа має право проходити процедуру визнання результатів навчання за певним рівнем (ступенем) освіти лише за однією освітньою програмою\".\n\n4. Частину третю статті 43 Закону України \"Про фахову передвищу освіту\" (Відомості Верховної Ради України, 2019 р., № 30, ст. 119; із змінами, внесеними законом України від 23 лютого 2023 року № 2940-IX) виключити.\n\n5. Підпункт 3 пункту 3 розділу X \"Прикінцеві та перехідні положення\" Закону України \"Про повну загальну середню освіту\" (Відомості Верховної Ради України, 2020 р., № 31, ст. 226 із наступними змінами) виключити.\n\nII. Прикінцеві положення\n\n1. Цей Закон набирає чинності з дня, наступного за днем його опублікування, та вводиться в дію через три місяці з дня набрання ним чинності.\n\n2. Кабінету Міністрів України протягом трьох місяців з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом;\n\nзабезпечити прийняття нормативно-правових актів, передбачених цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n21 листопада 2023 року\n\n№ 3482-IX\n\nПро внесення змін до деяких законів України щодо визнання результатів навчання осіб, які проживали на тимчасово окупованій території України\nЗакон України від 21.11.2023 № 3482-IX\n\nПрийняття від 21.11.2023\nПостійна адреса:\nhttps://zakon.rada.gov.ua/go/3482-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}