{
  "id": "ua-law-597-19",
  "type": "statute",
  "title": "Закон України (597-19)",
  "title_en": "",
  "short_name": "597-19",
  "status": "in_force",
  "issued_date": "2015-07-14",
  "url": "https://zakon.rada.gov.ua/laws/show/597-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законодавчих актів України щодо посилення прозорості у сфері відносин власності з метою запобігання корупції\n\n(Відомості Верховної Ради (ВВР), 2015, № 35, ст.343)\n\nВерховна Рада України постановляє :\n\nI. Внести зміни до таких законів України:\n\n1. У Кодексі України про адміністративні правопорушення (Відомості Верховної Ради УРСР, 1984 р., додаток до № 51, ст. 1122):\n\n1) доповнити статтею 188 -47 такого змісту:\n\n\" Стаття 188 -47 . Порушення встановленого законом порядку отримання інформації з Єдиного державного реєстру, держателем якого є Державтоінспекція Міністерства внутрішніх справ України, Державного реєстру речових прав на нерухоме майно, Державного земельного кадастру\n\nПодання заявником завідомо недостовірних відомостей про себе під час реєстрації на офіційному веб-сайті центрального органу виконавчої влади, що реалізує державну політику у сфері реєстрації та обліку транспортних засобів, для отримання інформації з Єдиного державного реєстру, держателем якого є Державтоінспекція Міністерства внутрішніх справ України, або під час реєстрації на офіційному веб-сайті центрального органу виконавчої влади, що реалізує державну політику у сфері державної реєстрації прав, для отримання інформації з Державного реєстру речових прав на нерухоме майно, або під час реєстрації на офіційному веб-сайті центрального органу виконавчої влади, що реалізує державну політику у сфері земельних відносин, для отримання інформації з Державного земельного кадастру, а так само подання заявником завідомо недостовірних відомостей про себе у разі запитування інформації з державних реєстрів, зазначених у цій статті, та Державного земельного кадастру в паперовій формі -\n\nтягнуть за собою накладення штрафу від одного до трьох неоподатковуваних мінімумів доходів громадян.\n\nТі самі дії, вчинені особою, яку протягом року було піддано адміністративному стягненню за одне з порушень, передбачених частиною першою цієї статті, -\n\nтягнуть за собою накладення штрафу від трьох до шести неоподатковуваних мінімумів доходів громадян\";\n\n2) статтю 221 після цифр \"188 -46 \" доповнити цифрами \"188 -47 \";\n\n3) абзац другий пункту 1 частини першої статті 255 після цифр \"188 -28 \" доповнити цифрами \"188 -47 \".\n\n2. Закон України \"Про дорожній рух\" (Відомості Верховної Ради України, 1993 р., № 31, ст. 338 із наступними змінами) доповнити статтею 34 -1 такого змісту:\n\n\" Стаття 34 -1 . Надання інформації про зареєстровані транспортні засоби з Єдиного державного реєстру\n\nІнформація про зареєстровані транспортні засоби та їх власників, що міститься у Єдиному державному реєстрі, держателем якого є Державтоінспекція Міністерства внутрішніх справ України, є відкритою та загальнодоступною.\n\nДля фізичних та юридичних осіб інформація з Єдиного державного реєстру надається шляхом пошуку за суб’єктом (власником транспортного засобу) в електронній формі через офіційний веб-сайт органу виконавчої влади, що реалізує державну політику у сфері реєстрації та обліку транспортних засобів, за умови ідентифікації такої особи (фізичної або юридичної) з використанням електронного цифрового підпису чи іншого альтернативного засобу ідентифікації особи, чи в паперовій формі шляхом подання заяви особисто або направлення її поштою органам Державтоінспекції Міністерства внутрішніх справ України. Інформація з Єдиного державного реєстру надається у порядку і за формою, що встановлюються Кабінетом Міністрів України.\n\nЗа запитом посадових осіб органів державної влади, органів місцевого самоврядування, судів, органів внутрішніх справ, органів прокуратури, органів Служби безпеки України, адвокатів, нотаріусів інформація з Єдиного державного реєстру у зв’язку із здійсненням ними повноважень, визначених законом, надається за суб’єктом (власником транспортного засобу) чи за державним номерним знаком у письмовій або електронній формі шляхом безпосереднього доступу до Єдиного державного реєстру, за умови ідентифікації відповідної посадової особи за допомогою електронного цифрового підпису. Порядок доступу до Єдиного державного реєстру визначається Кабінетом Міністрів України.\n\nЗа заявою власника чи іншого правоволодільця орган реєстрації та обліку транспортних засобів надає інформацію про осіб, які отримали відомості про зареєстрований транспортний засіб, що йому належить.\n\nІнформація про зареєстрований транспортний засіб чи його власника, отримана в електронній чи паперовій формі відповідно до законодавства за допомогою програмних засобів ведення Єдиного державного реєстру, є офіційною та використовується відповідно до законодавства\".\n\n3. Частину другу статті 28 Закону України \"Про державну реєстрацію речових прав на нерухоме майно та їх обтяжень\" (Відомості Верховної Ради України, 2010 р., № 18, ст. 141; 2014 р., № 46, ст. 2048) викласти в такій редакції:\n\n\"2. Для фізичних та юридичних осіб інформація за об’єктом нерухомого майна надається в електронній формі через офіційний веб-сайт Міністерства юстиції України, за умови ідентифікації такої особи (фізичної або юридичної) з використанням електронного цифрового підпису чи іншого альтернативного засобу ідентифікації особи, або в паперовому вигляді державним реєстратором чи нотаріусом.\n\nІнформація за суб’єктом речового права на нерухоме майно надається фізичним та юридичним особам в електронній формі через офіційний веб-сайт Міністерства юстиції України з використанням електронного цифрового підпису чи іншого альтернативного засобу ідентифікації особи, або в паперовому вигляді державним реєстратором чи нотаріусом.\n\nІнформація про зареєстровані права та їх обтяження, отримана в електронній чи паперовій формі за допомогою програмного забезпечення державного реєстру прав, має однакову юридичну силу та використовується відповідно до законодавства\".\n\n4. У Законі України \"Про Державний земельний кадастр\" (Відомості Верховної Ради України, 2012 р., № 8, ст. 61; 2013 р., № 40, ст. 534; 2015 р., № 23, ст. 158):\n\n1) у статті 36 :\n\nа) частину першу доповнити пунктом \"ї\" такого змісту:\n\n\"ї) інші відомості про земельні ділянки, передбачені статтею 15 та частиною другою статті 30 цього Закону\";\n\nб) частину третю доповнити абзацом другим такого змісту:\n\n\"Перегляд, копіювання та роздрукування інформації, зазначеної у пункті \"ї\" частини першої цієї статті, здійснюються за умови ідентифікації особи (фізичної або юридичної), яка отримує доступ до інформації, з використанням електронного цифрового підпису чи іншого альтернативного засобу ідентифікації особи\";\n\nв) після частини третьої доповнити новою частиною такого змісту:\n\n\"4. Орган, що здійснює ведення Державного земельного кадастру, за заявою суб’єкта речового права на земельну ділянку зобов’язаний надати йому інформацію про осіб, які отримали доступ до інформації про цього суб’єкта в Державному земельному кадастрі\".\n\nУ зв’язку з цим частину четверту вважати частиною п’ятою;\n\nг) частину п’яту викласти в такій редакції:\n\n\"5. Пошук, перегляд, копіювання та роздрукування відомостей Державного земельного кадастру, оприлюднених на офіційному веб-сайті центрального органу виконавчої влади, що реалізує державну політику у сфері земельних відносин, зазначених у пунктах \"а\" - \"е\", \"ї\" частини першої цієї статті, здійснюються безоплатно, а відомостей, зазначених у пунктах \"є\" - \"і\" частини першої цієї статті, - за плату, розміри якої встановлюються Кабінетом Міністрів України\";\n\n2) частину п’яту статті 38 викласти в такій редакції:\n\n\"5. На отримання відомостей Державного земельного кадастру про земельну ділянку мають право:\n\nфізичні та юридичні особи, за умови їх ідентифікації з використанням електронного цифрового підпису чи іншого альтернативного засобу ідентифікації особи;\n\nоргани державної влади та органи місцевого самоврядування для реалізації своїх повноважень, визначених законом\".\n\n5. У Законі України \"Про запобігання корупції\" (Відомості Верховної Ради України, 2014 р., № 49, ст. 2056; 2015 р., № 11, ст. 75, № 17, ст. 118):\n\n1) підпункт \"д\" пункту 1 частини першої статті 3 доповнити словами \"Національного антикорупційного бюро України\";\n\n2) абзац четвертий частини першої статті 47 після слів \"місцезнаходження об’єктів, які наводяться в декларації\" доповнити словами \"(крім області, району, населеного пункту, де знаходиться об’єкт)\";\n\n3) розділ VII доповнити статтею 52 -1 такого змісту:\n\n\" Стаття 52 -1 . Особливості здійснення заходів фінансового контролю стосовно окремих категорій осіб\n\n1. Стосовно осіб, зазначених у пункті 1, підпункті \"а\" пункту 2 частини першої статті 3 цього Закону, які належать до кадрового складу розвідувальних органів України та/або займають посади, перебування на яких становить державну таємницю, зокрема, у військових формуваннях та державних органах, що здійснюють оперативно-розшукову, контрозвідувальну, розвідувальну діяльність, а також осіб, які претендують на зайняття таких посад, заходи, передбачені розділом VII цього Закону, організовуються і здійснюються у спосіб, що унеможливлює розкриття їх належності до зазначених органів (формувань), у порядку, що визначається Національним агентством з питань запобігання корупції за погодженням із зазначеними органами (формуваннями)\".\n\nII. Прикінцеві положення\n\n1. Цей Закон набирає чинності через два місяці з дня його опублікування, крім пункту 5 розділу I, який набирає чинності з дня опублікування цього Закону.\n\n2. Кабінету Міністрів України протягом одного місяця з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n14 липня 2015 року\n\n№ 597-VIII\n\nПро внесення змін до деяких законодавчих актів України щодо посилення прозорості у сфері відносин власності з метою запобігання корупції\nЗакон України від 14.07.2015 № 597-VIII\n\nПрийняття від 14.07.2015\nПостійна адреса:\nhttps://zakon.rada.gov.ua/go/597-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}