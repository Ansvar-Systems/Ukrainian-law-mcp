{
  "id": "ua-law-4019-20",
  "type": "statute",
  "title": "Закон України (4019-20)",
  "title_en": "",
  "short_name": "4019-20",
  "status": "in_force",
  "issued_date": "2024-10-10",
  "url": "https://zakon.rada.gov.ua/laws/show/4019-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо порядку прийняття на військову службу та проходження військової служби за контрактом іноземцями та особами без громадянства у Збройних Силах України, Державній спеціальній службі транспорту та Національній гвардії України\n\n(Відомості Верховної Ради (ВВР), 2025, № 10, ст.30)\n\nВерховна Рада України постановляє:\n\nI. Внести зміни до таких законів України:\n\n1. Частину сьому статті 27 Закону України \"Про державну таємницю\" (Відомості Верховної Ради України, 1999 р., № 49, ст. 428) викласти в такій редакції:\n\n\"Іноземцям та особам без громадянства доступ до державної таємниці надається у виняткових випадках на підставі міжнародних договорів України, згода на обов’язковість яких надана Верховною Радою України, або письмового розпорядження Президента України з урахуванням необхідності забезпечення національної безпеки України на підставі пропозицій Ради національної безпеки і оборони України. Порядок надання доcтупу до державної таємниці іноземцям та особам без громадянства, які прийняті на військову службу за контрактом до Збройних Сил України, Державної спеціальної служби транспорту та Національної гвардії України, визначається Кабінетом Міністрів України\".\n\n2. У Законі України \"Про військовий обов’язок і військову службу\" (Відомості Верховної Ради України, 2006 р., № 38, ст. 324 із наступними змінами):\n\n1) абзац третій частини другої статті 2 викласти в такій редакції:\n\n\"іноземцями та особами без громадянства - у добровільному порядку (за контрактом) на посадах у Збройних Силах України, Державній спеціальній службі транспорту та Національній гвардії України\";\n\n2) частину третю статті 4 викласти в такій редакції:\n\n\"3. Порядок комплектування Збройних Сил України, Державної спеціальної служби транспорту та Національної гвардії України військовослужбовцями з числа іноземців та осіб без громадянства встановлюється цим Законом та прийнятими відповідно до нього нормативно-правовими актами\";\n\n3) у частині другій статті 21 слова \"а також особи, які направляються центрами\" замінити словами \"а також особи, які направляються командирами військових частин, центрами\";\n\n4) у статті 21 -1 :\n\nчастини першу - третю викласти в такій редакції:\n\n\"1. Іноземці та особи без громадянства можуть бути прийняті на військову службу за контрактом до Збройних Сил України, Державної спеціальної служби транспорту та Національної гвардії України.\n\n2. На військову службу за контрактом приймаються раніше не судимі іноземці та особи без громадянства, які перебувають в Україні на законних підставах і відповідають таким вимогам проходження військової служби:\n\nмають вік, передбачений статтею 22 цього Закону;\n\nпройшли спеціальну перевірку іноземців та осіб без громадянства (далі - спеціальна перевірка іноземців);\n\nпридатні до військової служби за станом здоров’я;\n\nпройшли професійно-психологічний відбір;\n\nмають достатній рівень фізичної підготовки.\n\n3. Для прийняття на військову службу іноземці та особи без громадянства звертаються до Центру рекрутингу іноземців та осіб без громадянства, центрів рекрутингу, центрів надання адміністративних послуг, центрів зайнятості, територіального центру комплектування та соціальної підтримки за місцем їх проживання чи тимчасового перебування або безпосередньо до військової частини, в якій вони мають бажання проходити службу за контрактом.\n\nПісля розгляду звернень (заяв) іноземців та осіб без громадянства у центрах рекрутингу, центрах надання адміністративних послуг, центрах зайнятості, територіальних центрах комплектування та соціальної підтримки, військових частинах зазначені особи, крім тих, які приймаються на військову службу за контрактом до розвідувального органу Міністерства оборони України, направляються до Центру рекрутингу іноземців та осіб без громадянства для проходження спеціальної перевірки іноземців.\n\nВідбір та спеціальна перевірка іноземців та осіб без громадянства для прийняття їх на військову службу за контрактом до розвідувального органу Міністерства оборони України проводяться у встановленому цим органом порядку.\n\nПоложення про Центр рекрутингу іноземців та осіб без громадянства затверджується Кабінетом Міністрів України.\n\nПоложення про Центр рекрутингу іноземців та осіб без громадянства визначає:\n\nпризначення та повноваження Центру рекрутингу іноземців та осіб без громадянства;\n\nпорядок його утворення та підпорядкування;\n\nорганізаційну структуру та порядок його комплектування за рахунок чисельності Збройних Сил України, Державної спеціальної служби транспорту, Національної гвардії України;\n\nпорядок функціонування;\n\nорганізацію проведення спеціальної перевірки іноземців;\n\nпорядок взаємодії Центру рекрутингу іноземців та осіб без громадянства із Службою безпеки України, Міністерством внутрішніх справ України, розвідувальними органами України, Державною судовою адміністрацією України та іншими державними органами щодо проведення спеціальної перевірки іноземців\";\n\nпісля частини третьої доповнити новою частиною такого змісту:\n\n\"4. Під час проведення спеціальної перевірки іноземців, передбаченої частиною другою цієї статті, з’ясовується:\n\nзаконність перетинання державного кордону такими особами під час в’їзду в Україну та законність перебування їх на території України;\n\nфакти притягнення такої особи до адміністративної та кримінальної відповідальності згідно із законом, зокрема факти вчинення особою в Україні чи за кордоном кримінальних правопорушень проти миру і безпеки людства, тероризму та інших протиправних дій, які безпосередньо створюють загрозу життєво важливим інтересам України;\n\nознаки або факти вчинення такою особою розвідувальної, терористичної та іншої діяльності в інтересах іноземних держав, а також організацій, окремих груп та осіб на шкоду державній безпеці України, а також ознаки зв’язків іноземця чи особи без громадянства з особами, які здійснювали або здійснюють відповідну діяльність;\n\nінші обставини, що можуть перешкоджати прийняттю такої особи на військову службу за контрактом.\n\nОрганізація проведення спеціальної перевірки іноземців покладається на керівника Центру рекрутингу іноземців та осіб без громадянства.\n\nСпеціальна перевірка іноземців у межах визначених законом повноважень проводиться у строк до одного місяця Службою безпеки України та відповідними центральними органами виконавчої влади, діяльність яких спрямовується і координується Кабінетом Міністрів України через Міністра внутрішніх справ України.\n\nІноземці та особи без громадянства під час проведення спеціальної перевірки за їхньою згодою проходять психофізіологічне дослідження із застосуванням поліграфа та надають письмову згоду на проходження такої перевірки під час дії контракту про проходження військової служби.\n\nПорядок проведення психофізіологічного дослідження із застосуванням поліграфа затверджується Кабінетом Міністрів України.\n\nВідмова від участі в психофізіологічному дослідженні із застосуванням поліграфа є підставою для відмови в прийнятті іноземця або особи без громадянства на військову службу\".\n\nУ зв’язку з цим частину четверту вважати частиною п’ятою;\n\n5) у статті 21 -2 :\n\nчастину другу доповнити абзацом четвертим такого змісту:\n\n\"для осіб офіцерського складу - від 1 до 5 років\";\n\nчастину п’яту виключити;\n\n6) пункт 3 частини п’ятої статті 26 доповнити підпунктами \"и - ї\" такого змісту:\n\n\"и) у зв’язку з визнанням військовослужбовця таким, що не пройшов випробування, встановлене частиною першою статті 21 -2 цього Закону (для військовослужбовців із числа іноземців та осіб без громадянства, які проходять військову службу за контрактом у Збройних Силах України, Державній спеціальній службі транспорту та Національній гвардії України);\n\nі) через службову невідповідність (для військовослужбовців із числа іноземців та осіб без громадянства, які проходять військову службу за контрактом у Збройних Силах України, Державній спеціальній службі транспорту та Національній гвардії України);\n\nї) у зв’язку з відмовою від проведення психофізіологічного дослідження із застосуванням поліграфа (для військовослужбовців із числа іноземців та осіб без громадянства, які проходять військову службу за контрактом у Збройних Силах України, Державній спеціальній службі транспорту та Національній гвардії України)\".\n\n3. У Законі України \"Про правовий статус іноземців та осіб без громадянства\" (Відомості Верховної Ради України, 2012 р., № 19-20, ст. 179 із наступними змінами):\n\n1) частину дев’ятнадцяту статті 4 викласти в такій редакції:\n\n\"19. Іноземці та особи без громадянства, які в установленому порядку уклали контракт про проходження військової служби у Збройних Силах України, Державній спеціальній службі транспорту, Національній гвардії України, вважаються такими, які на законних підставах тимчасово проживають на території України, на період дії контракту про проходження військової служби у Збройних Силах України, Державній спеціальній службі транспорту, Національній гвардії України та протягом трьох місяців після його припинення (розірвання). Тимчасове проживання на території України таких іноземців та осіб без громадянства підтверджується військово-обліковим документом (службовим посвідченням) військовослужбовців, форма, порядок оформлення (створення) та видачі якого визначаються відповідно Міністерством оборони України та Міністерством внутрішніх справ України\";\n\n2) абзац дев’ятнадцятий частини першої статті 15 викласти в такій редакції:\n\n\"іноземців та осіб без громадянства, які проходять військову службу за контрактом у Збройних Силах України, Державній спеціальній службі транспорту, Національній гвардії України, - за паспортним документом та військово-обліковим документом (службовим посвідченням) військовослужбовців, форма, порядок оформлення (створення) та видачі якого визначаються відповідно Міністерством оборони України та Міністерством внутрішніх справ України\".\n\n4. У пункті 4 -1 розділу IX \"Прикінцеві та перехідні положення\" Закону України \"Про розвідку\" від 17 вересня 2020 року № 912-IX; із змінами, внесеними Законом України від 14 квітня 2022 року № 2194-IX, слова і цифри \"до 1 травня 2023 року\" замінити словами \"до закінчення особливого періоду\".\n\n5. У пункті 3 розділу I Закону України \"Про внесення змін до деяких законів України щодо правового статусу іноземців та осіб без громадянства, які беруть участь у захисті територіальної цілісності та недоторканності України\" від 20 серпня 2024 року № 3897-IX:\n\n1) у підпункті 2:\n\nв абзаці другому слово \"дев’ятнадцяту\" виключити;\n\nабзац четвертий виключити;\n\n2) підпункт 6 виключити.\n\nII. Прикінцеві та перехідні положення\n\n1. Цей Закон набирає чинності з дня, наступного за днем його опублікування, крім абзаців тринадцятого - двадцятого підпункту 4 пункту 2 розділу I цього Закону, які набирають чинності через три місяці з дня, наступного за днем опублікування цього Закону.\n\n2. Установити, що до дня набрання чинності абзацами тринадцятим - двадцятим підпункту 4 пункту 2 розділу I цього Закону:\n\n1) процедура оформлення на військову службу іноземців та осіб без громадянства, які виявили бажання вступити на військову службу за контрактом, здійснюється у визначених Генеральним штабом Збройних Сил України територіальних центрах комплектування та соціальної підтримки;\n\n2) психофізіологічне дослідження із застосуванням поліграфа, передбачене абзацом двадцять дев’ятим підпункту 4 пункту 2 розділу I цього Закону, проводиться відповідними спеціалістами Міністерства оборони України в територіальних центрах комплектування та соціальної підтримки, передбачених підпунктом 1 цього пункту.\n\n3. Кабінету Міністрів України у тримісячний строк з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\n4. Рекомендувати Президенту України привести свої нормативно-правові акти у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n10 жовтня 2024 року\n\n№ 4019-IX\n\nПро внесення змін до деяких законів України щодо порядку прийняття на військову службу та проходження військової служби за контрактом іноземцями та особами без громадянства у Збройних Силах України, Державній спеціальній службі транспорту та Національній гвардії України\nЗакон України від 10.10.2024 № 4019-IX\n\nПрийняття від 10.10.2024\nПостійна адреса:\nhttps://zakon.rada.gov.ua/go/4019-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}