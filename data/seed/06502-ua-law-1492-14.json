{
  "id": "ua-law-1492-14",
  "type": "statute",
  "title": "Про бджільництво",
  "title_en": "",
  "short_name": "1492-14",
  "status": "in_force",
  "issued_date": "2000-02-22",
  "url": "https://zakon.rada.gov.ua/laws/show/1492-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються у такому значенні:\nбджільництво - галузь сільськогосподарського виробництва, основою функціонування якої є розведення, утримання та використання бджіл для запилення ентомофільних рослин сільськогосподарського призначення і підвищення їх урожайності, виробництво харчових продуктів і сировини для промисловості;\nпасічник - фізична особа, яка займається утриманням та розведенням бджіл, виробництвом і первинною переробкою продуктів бджільництва;\nробоча бджола - самка з недорозвиненими статевими органами, яка запилює рослини, збирає нектар, пилок і виробляє продукти бджільництва;\nбджолина матка - самка, яка забезпечує відтворення бджолиної сім'ї;\nтрутень - самець бджолиної матки;\nбджолина сім'я - цілісна біологічна одиниця, яка складається з однієї бджолиної матки, 15-60 тисяч у середньому робочих бджіл та приблизно двох тисяч трутнів;\nпорода бджіл - цілісна група бджолиних сімей спільного походження зі сталими характерними біологічними ознаками, яка склалася у процесі природного та штучного добору, поширена на території з певними кліматичними та медозбірними умовами;\nаборигенні (місцеві) бджоли - породи і популяції бджіл, які з давніх часів населяють певну територію і виникли тут у процесі еволюції;\nплемінна бджолина сім'я - високопродуктивна сім'я чистопорідних бджіл, яка стійко передає потомству свої породні ознаки;\nплемінна пасіка - пасіка, призначена для розмноження, поліпшення та виведення бджіл певної породи, збереження існуючого генофонду бджіл;\nплемінний бджолорозплідник - племінне бджільницьке підприємство, спеціалізоване на виведенні бджолиних маток і формуванні бджолиних сімей на продаж;\nтоварна пасіка - пасіка, призначена для одержання продуктів бджільництва;\nперевезення (кочівля) пасік - вивезення пасік на медозбір і запилення ентомофільних рослин;\nпаспорт пасіки - документ про ветеринарно-санітарний стан бджолиних сімей, виданий власнику пасіки центральним органом виконавчої влади, що реалізує державну політику у сфері ветеринарної медицини;\nплемінне свідоцтво (сертифікат) - документ встановленої форми, який підтверджує якість племінних бджіл;\nстільники - бджолині будівлі з воскових комірок, призначені для вирощування потомства, розміщення кормових запасів і бджіл;\nбджолиний віск - органічна сполука, яка виділяється восковими залозами бджіл і використовується для будівництва стільників, запечатування комірок з медом і розплодом;\nвощина - штучно виготовлені тонкі воскові листки відповідного розміру з відтисненими на них основами комірок;\nпродукти бджільництва - продукти, одержані завдяки збиральним і фізіологічним властивостям бджіл (мед, віск, бджолине обніжжя, перга, прополіс, маточне молочко, бджолина отрута, трутневий гомогенат), а також самі бджоли;\nентомофільні рослини сільськогосподарського призначення - рослини, які запилюються комахами;\nапітерапія - лікування та профілактика захворювань за допомогою продуктів бджільництва;\nзасоби захисту бджіл - імунобіологічні, біологічні, рослинні, хімічні, хіміко-фармацевтичні та інші ветеринарні препарати, що використовуються у бджільництві."
    },
    {
      "provision_ref": "art2",
      "section": "2",
      "title": "Стаття 2. Законодавство України про бджільництво",
      "content": "Законодавство України про бджільництво базується на Конституції України та складається з цього Закону, законів України \"Про захист рослин\" , \"Про ветеринарну медицину\" , \"Про племінну справу у тваринництві\" , \"Про тваринний світ\" , \"Про рослинний світ\" , \"Про безпечність та якість харчових продуктів\" та інших нормативно-правових актів."
    },
    {
      "provision_ref": "art3",
      "section": "3",
      "title": "Стаття 3. Об'єкти бджільництва",
      "content": "Об'єктами бджільництва є робочі бджоли, бджолині матки, трутні, бджолині сім'ї, яких розводять на племінних і товарних пасіках."
    },
    {
      "provision_ref": "art4",
      "section": "4",
      "title": "Стаття 4. Суб'єкти бджільництва",
      "content": "Суб'єктами бджільництва незалежно від форм власності є:\nплемінні та товарні пасіки, племінні бджолорозплідники;\nпідприємства з виготовлення обладнання та пасічного інвентаря;\nпідприємства, установи та організації із заготівлі, переробки, реалізації продуктів бджільництва та препаратів із них;\nлабораторії сертифікації продуктів бджільництва;\nнаукові установи, заклади освіти, дослідні господарства, які займаються бджільництвом.\nДо суб'єктів бджільництва також належать спілки, асоціації та інші об'єднання, діяльність яких пов'язана з питаннями бджільництва.\nСуб'єкти бджільництва, зайняті виробництвом і переробкою продуктів бджільництва, є виробниками сільськогосподарської продукції."
    },
    {
      "provision_ref": "art5",
      "section": "5",
      "title": "Стаття 5. Громадські організації пасічників",
      "content": "З метою задоволення спільних інтересів у питаннях розвитку бджільництва громадяни можуть добровільно об'єднуватися у громадські організації пасічників."
    },
    {
      "provision_ref": "art6",
      "section": "6",
      "title": "Стаття 6. Державне управління в галузі бджільництва",
      "content": "Державне управління в галузі бджільництва здійснюють Кабінет Міністрів України, центральний орган виконавчої влади, що забезпечує формування державної аграрної політики, центральний орган виконавчої влади, що реалізує державну аграрну політику, Рада міністрів Автономної Республіки Крим, місцеві державні адміністрації."
    },
    {
      "provision_ref": "art7",
      "section": "7",
      "title": "Стаття 7. Державне регулювання в галузі бджільництва",
      "content": "Державне регулювання в галузі бджільництва здійснюється шляхом:\nвизначення загальних засад проведення єдиної науково-технічної політики;\nвстановлення відповідних норм і правил;\nудосконалення державного управління в галузі бджільництва;\nорганізації та забезпечення проведення заходів з діагностики, профілактики і боротьби з хворобами та потравами бджіл;\nрозроблення та затвердження технологічних вимог до проведення селекційно-племінної роботи в галузі бджільництва, проведення атестації пасік і видачі племінних свідоцтв (сертифікатів);\nорганізації та забезпечення контролю за якістю продуктів бджільництва;\nконтролю за експортом та імпортом продуктів бджільництва;\nкоординації підготовки та перепідготовки спеціалістів із бджільництва;\nкоординації селекційно-племінної роботи, сприяння розвитку бджільництва;\nздійснення контролю за ефективністю запилення ентомофільних рослин сільськогосподарського призначення в порядку, встановленому центральним органом виконавчої влади, що забезпечує формування державної аграрної політики."
    },
    {
      "provision_ref": "art8",
      "section": "8",
      "title": "Стаття 8. Державна підтримка бджільництва",
      "content": "Державна підтримка зайняття бджільництвом здійснюється шляхом:\nстворення умов і сприяння розвитку бджільництва на Україні;\nпроведення наукових досліджень і вжиття заходів щодо охорони та збереження генотипів бджіл;\nвідшкодування витрат на ветеринарно-санітарне забезпечення бджільництва;\nнадання пільг при оподаткуванні відповідно до чинного законодавства;\nнадання кредитів та залучення інвестицій на пільгових умовах;\nнадання цільових субсидій та інших видів фінансової підтримки;\nпідготовки спеціалістів із бджільництва;\nвжиття інших заходів економічного стимулювання."
    },
    {
      "provision_ref": "art9",
      "section": "9",
      "title": "Стаття 9. Селекційно-племінна робота в галузі бджільництва",
      "content": "З метою збереження, відтворення та розповсюдження українських степових, карпатських і поліських генотипів бджіл в ареалах їх природного розселення створюються племінні бджолорозплідники та племінні пасіки, які займаються селекцією і репродукцією бджіл та їх реалізацією.\nПлемінна база і система селекційно-племінної роботи створюються центральним органом виконавчої влади, що реалізує державну аграрну політику, та Українською академією аграрних наук, діяльність яких у цій галузі провадиться відповідно до Закону України \"Про племінну справу у тваринництві\"."
    },
    {
      "provision_ref": "art10",
      "section": "10",
      "title": "Стаття 10. Гарантії прав та інтересів пасічників",
      "content": "Держава гарантує додержання прав і законних інтересів пасічників у галузі бджільництва.\nПасічники, здійснюючи господарську діяльність у галузі бджільництва, мають право приймати з власної ініціативи будь-які рішення, що не суперечать законодавству України.\nПасічники мають право на оскарження в суді рішень, дій чи бездіяльності органів державної влади, органів місцевого самоврядування, їх посадових і службових осіб."
    },
    {
      "provision_ref": "art11",
      "section": "11",
      "title": "Стаття 11. Право на зайняття бджільництвом",
      "content": "Право на утримання бджіл і зайняття бджільництвом мають громадяни України, іноземці та особи без громадянства, які мають необхідні навики або спеціальну підготовку, а також юридичні особи.\nЗайняття бджільництвом здійснюється без окремого дозволу органу виконавчої влади або органу місцевого самоврядування."
    },
    {
      "provision_ref": "art12",
      "section": "12",
      "title": "Стаття 12. Формування пасіки",
      "content": "Фізична або юридична особа з метою зайняття бджільництвом формує пасіку з бджолиних сімей, яка може мати підсобне приміщення, інвентар і обладнання та розміщується на відповідній земельній ділянці.\nКількість бджолиних сімей, що може утримуватися юридичними та фізичними особами, не обмежується.\nНа пасіках утримуються бджоли лише районованих у тій чи іншій місцевості порід згідно з планом їх породного районування в Україні, затвердженим центральним органом виконавчої влади, що забезпечує формування державної аграрної політики."
    },
    {
      "provision_ref": "art13",
      "section": "13",
      "title": "Стаття 13. Видача ветеринарно-санітарних паспортів, племінних свідоцтв (сертифікатів) і реєстрація пасік",
      "content": "З метою обліку пасік та здійснення лікувально-профілактичних заходів на кожну пасіку видається ветеринарно-санітарний паспорт. Форма паспорта і порядок його видачі встановлюються центральним органом виконавчої влади, що забезпечує формування державної аграрної політики.\nПлемінні бджолорозплідники і племінні пасіки проходять атестацію та одержують племінні свідоцтва (сертифікати) відповідно до Закону України \"Про племінну справу у тваринництві\".\nПасіка підлягає реєстрації за місцем проживання фізичної особи або за місцезнаходженням юридичної особи, яка займається бджільництвом, у місцевих державних адміністраціях або сільських, селищних, міських радах у порядку, встановленому центральним органом виконавчої влади, що забезпечує формування державної аграрної політики."
    },
    {
      "provision_ref": "art14",
      "section": "14",
      "title": "Стаття 14. Порядок надання земельних ділянок для зайняття бджільництвом",
      "content": "Земельні ділянки надаються пасічникам для зайняття бджільництвом у порядку, встановленому Земельним кодексом України та Законом України \"Про оренду землі\"."
    },
    {
      "provision_ref": "art15",
      "section": "15",
      "title": "Стаття 15. Розміщення пасік",
      "content": "Фізичні та юридичні особи розміщують пасіки на земельних ділянках, які належать їм на правах власності або користування, відповідно до ветеринарно-санітарних правил.\nРозміщення пасік на земельних ділянках інших власників або користувачів здійснюється за їх згодою.\nРозміщення пасік на землях лісового фонду здійснюється безоплатно з урахуванням вимог Лісового кодексу України ."
    },
    {
      "provision_ref": "art16",
      "section": "16",
      "title": "Стаття 16. Перевезення (кочівля) пасік",
      "content": "Перевезення (кочівля) пасік до медоносних угідь здійснюється відповідно до ветеринарно-санітарних правил за погодженням з власниками або користувачами земельних ділянок."
    },
    {
      "provision_ref": "art17",
      "section": "17",
      "title": "Стаття 17. Облік бджолиних сімей та їх продуктивності",
      "content": "Облік бджолиних сімей та їх продуктивності ведеться за результатами осінніх і весняних перевірок у встановленому порядку."
    },
    {
      "provision_ref": "art18",
      "section": "18",
      "title": "Стаття 18. Порядок заготівлі та реалізації продуктів бджільництва",
      "content": "Заготівля та реалізація продуктів бджільництва здійснюються фізичними та юридичними особами відповідно до чинного законодавства."
    },
    {
      "provision_ref": "art19",
      "section": "19",
      "title": "Стаття 19. Ветеринарно-санітарна експертиза в галузі бджільництва",
      "content": "Вироблені або заготовлені продукти бджільництва з метою їх реалізації підлягають ветеринарно-санітарній експертизі, що здійснюється в порядку, встановленому законодавством."
    },
    {
      "provision_ref": "art20",
      "section": "20",
      "title": "Стаття 20. Виробництво та реалізація вощини",
      "content": "Виробництво вощини з метою її реалізації здійснюється фізичними та юридичними особами в установленому порядку."
    },
    {
      "provision_ref": "art21",
      "section": "21",
      "title": "Стаття 21. Лікування та профілактика захворювань за допомогою продуктів бджільництва (апітерапія)",
      "content": "З метою профілактики та лікування захворювань людей і тварин застосовуються лікарські засоби (лікарські препарати, ліки, медикаменти), виготовлені з продуктів бджільництва.\nДоклінічне вивчення таких лікарських засобів, їх клінічне випробування та застосування здійснюються відповідно до законодавства України."
    },
    {
      "provision_ref": "art22",
      "section": "22",
      "title": "Стаття 22. Використання бджіл",
      "content": "Бджоли використовуються для запилення ентомофільних дикорослих рослин, запилення і підвищення врожайності ентомофільних рослин сільськогосподарського призначення та виробництва продуктів бджільництва.\nФізичні та юридичні особи, які вирощують ентомофільні рослини сільськогосподарського призначення, для підвищення урожайності цих рослин можуть використовувати пасіки на договірних засадах."
    },
    {
      "provision_ref": "art23",
      "section": "23",
      "title": "Стаття 23. Ввезення в Україну та вивезення за її межі бджіл і продуктів бджільництва",
      "content": "Ввезення в Україну та вивезення за її межі бджіл і продуктів бджільництва здійснюються за правилами, що встановлюються центральним органом виконавчої влади, що забезпечує формування державної аграрної політики.\nНерайоновані породи бджіл ввозяться в Україну лише в наукових цілях з дозволу центрального органу виконавчої влади, що забезпечує формування державної аграрної політики, за погодженням з Українською академією аграрних наук."
    },
    {
      "provision_ref": "art24",
      "section": "24",
      "title": "Стаття 24. Професійна діяльність у галузі бджільництва",
      "content": "Професійною діяльністю в галузі бджільництва можуть займатися громадяни, які мають освіту відповідного рівня та професійного спрямування.\nПідготовка спеціалістів із бджільництва здійснюється у професійно-технічних і вищих сільськогосподарських закладах освіти.\nПіслядипломне навчання спеціалістів із бджільництва проводиться на факультетах, курсах підвищення кваліфікації у вищих закладах освіти та на спеціалізованих курсах.\nПідвищенням кваліфікації пасічників можуть також займатися громадські організації відповідно до їх статутів.\nПідготовка та перепідготовка, підвищення кваліфікації спеціалістів із бджільництва підприємств, установ та організацій з приватною формою власності, у тому числі фермерських господарств, здійснюються за рахунок власних коштів, а спеціалістів органів виконавчої влади у галузі бджільництва - за рахунок коштів Державного бюджету України.\nСпеціалісти органів виконавчої влади у галузі бджільництва підлягають атестації у встановленому законодавством порядку. За результатами атестації визначаються відповідність працівника займаній посаді, рівень його кваліфікації, категорія, а також встановлюється посадовий оклад згідно із законодавством України."
    },
    {
      "provision_ref": "art25",
      "section": "25",
      "title": "Стаття 25. Наукове забезпечення в галузі бджільництва",
      "content": "Наукове забезпечення в галузі бджільництва здійснюється Українською академією аграрних наук через мережу її науково-дослідних установ відповідно до Закону України \"Про наукову і науково-технічну діяльність\"."
    },
    {
      "provision_ref": "art26",
      "section": "26",
      "title": "Стаття 26. Фінансування заходів у галузі бджільництва",
      "content": "Фінансування заходів у галузі бджільництва здійснюється за рахунок коштів Державного бюджету України, місцевих бюджетів та інших не заборонених законами України джерел.\nФінансування загальнодержавних і регіональних цільових програм у галузі бджільництва здійснюється відповідно в межах коштів, передбачених у Державному бюджеті України та місцевих бюджетах на проведення селекційно-племінної роботи у тваринництві."
    },
    {
      "provision_ref": "art27",
      "section": "27",
      "title": "Стаття 27. Забезпечення охорони бджіл",
      "content": "Охорона бджіл забезпечується шляхом:\nвжиття заходів щодо запобігання розоренню та навмисному знищенню бджолиних сімей;\nнадання ветеринарно-санітарної допомоги з метою профілактики та лікування захворювань бджіл;\nсприяння безперешкодному перевезенню (кочівлі) пасік;\nорганізації наукових досліджень, спрямованих на охорону бджіл;\nпроведення через медіа пропаганди зайняття бджільництвом та необхідності охорони бджіл, реклами продуктів бджільництва;\nзабезпечення оптимальної кількості бджолиних сімей в ареалах їх розселення;\nсприяння діяльності, спрямованій на збереження бджіл;\nорганізації державної підтримки бджільництва."
    },
    {
      "provision_ref": "art28",
      "section": "28",
      "title": "Стаття 28. Обов'язки власників і користувачів природних ресурсів щодо охорони бджіл",
      "content": "На власників і користувачів природних ресурсів щодо охорони бджіл покладаються обов'язки, передбачені законом."
    },
    {
      "provision_ref": "art29",
      "section": "29",
      "title": "Стаття 29. Державний ветеринарний контроль у галузі бджільництва",
      "content": "З метою запобігання захворюванню бджіл та додержання ветеринарно-санітарних норм і правил у галузі бджільництва здійснюється державний ветеринарний контроль у порядку, визначеному Законом України \"Про ветеринарну медицину\"."
    },
    {
      "provision_ref": "art30",
      "section": "30",
      "title": "Стаття 30. Охорона ареалів розселення бджіл",
      "content": "Юридичні та фізичні особи, які провадять діяльність, що впливає або може вплинути на стан бджіл, зобов'язані забезпечити їх охорону.\nУ процесі сільськогосподарської діяльності, лісових користувань, проведення геологорозвідувальних робіт, видобування корисних копалин, визначення місць випасання і прогону сільськогосподарських тварин, розроблення туристських маршрутів та організації місць відпочинку населення, проведення військових навчань і маневрів, навчань з цивільної оборони населення, випробовувань будь-якої техніки повинні передбачатися і здійснюватися заходи щодо збереження ареалів розселення бджіл.\nЗабороняється проводити оранку та будь-яким іншим чином руйнувати медоносні угіддя, застосовувати засоби захисту рослин, стимулятори їх росту, мінеральні добрива, інші препарати та здійснювати будь-які роботи, що можуть призвести до фізичного знищення бджіл під час медозбору.\nЮридичні та фізичні особи, які застосовують засоби захисту рослин, зобов'язані дотримуватися діючих нормативно-правових актів, що передбачають охорону бджіл від отруєнь."
    },
    {
      "provision_ref": "art31",
      "section": "31",
      "title": "Стаття 31. Охорона бджіл у разі застосування в сільському і лісовому господарстві засобів захисту рослин",
      "content": "Застосування засобів захисту рослин у сільському та лісовому господарстві дозволяється згідно з їх переліком, затвердженим у встановленому порядку центральним органом виконавчої влади, що забезпечує формування державної аграрної політики, з додержанням вимог цього Закону."
    },
    {
      "provision_ref": "art32",
      "section": "32",
      "title": "Стаття 32. Охорона бджіл під час проведення лісогосподарських робіт",
      "content": "З метою охорони бджіл під час проведення лісогосподарських робіт забороняється вирубування липи, клена, верби, акації, каштанів та інших медоносів і пилконосів у радіусі трьох кілометрів від місць розташування стаціонарних пасік і населених пунктів - ареалів природного розселення бджіл, крім випадків поліпшення санітарного стану лісів та умов їх відновлення."
    },
    {
      "provision_ref": "art33",
      "section": "33",
      "title": "Стаття 33. Охорона бджіл у природних умовах життєдіяльності",
      "content": "З метою охорони бджіл у природних умовах життєдіяльності не допускається розорення бджолиних сімей, які оселилися в дуплах дерев, щілинах і штучних спорудах. Якщо бджолині сім'ї заважають життєдіяльності людини, їх, по можливості, переселяють."
    },
    {
      "provision_ref": "art34",
      "section": "34",
      "title": "Стаття 34. Ветеринарно-санітарне обслуговування бджільництва",
      "content": "Ветеринарно-санітарне обслуговування бджільництва здійснюється спеціалістами ветеринарної медицини або під їх контролем власниками пасік чи пасічниками."
    },
    {
      "provision_ref": "art35",
      "section": "35",
      "title": "Стаття 35. Охорона бджіл на державному кордоні України",
      "content": "Охорона бджіл на державному кордоні України здійснюється відповідно до міжнародних договорів та законодавства України."
    },
    {
      "provision_ref": "art36",
      "section": "36",
      "title": "Стаття 36. Охорона генотипів бджіл",
      "content": "Робота щодо збереження, репродукції та поліпшення аборигенних (місцевих) бджіл проводиться відповідно до законодавства України.\nЗбереження, репродукція та поліпшення аборигенних (місцевих) бджіл в ареалах їх природного розселення здійснюються на основі принципу збереження та поліпшення цих порід, який склався в тих чи інших природно-кліматичних умовах.\nЗ метою охорони генотипів бджіл створюються племінні бджолорозплідники та племінні пасіки, які займаються репродукцією бджіл з наступним їх розселенням у відповідних ареалах.\nНавколо племінних бджолорозплідників і племінних пасік установлюються зони радіусом 15-20 кілометрів, на території яких дозволяється розводити бджіл лише місцевої селекції."
    },
    {
      "provision_ref": "art37",
      "section": "37",
      "title": "Стаття 37. Інформування про небезпечні, стихійні гідрометеорологічні явища та небезпечні роботи",
      "content": "Інформування про небезпечні, стихійні гідрометеорологічні явища та їх прогноз, а також про стан навколишнього природного середовища здійснює гідрометеорологічна служба в порядку, визначеному законодавством.\nФізичні та юридичні особи, які застосовують засоби захисту рослин для обробки медоносних рослин, зобов'язані не пізніше ніж за три доби до початку обробки через медіа попередити про це пасічників, пасіки яких знаходяться на відстані до десяти кілометрів від оброблюваних площ. При цьому повідомляється дата обробки, назва препарату, ступінь і строк дії токсичності препарату."
    },
    {
      "provision_ref": "art38",
      "section": "38",
      "title": "Стаття 38. Відповідальність за порушення законодавства в галузі бджільництва",
      "content": "Порушення законодавства в галузі бджільництва тягне за собою дисциплінарну, адміністративну, цивільно-правову або кримінальну відповідальність згідно з законами України.\nВідповідальність за порушення законодавства в галузі бджільництва несуть особи, винні у:\nнеповідомленні (приховуванні) або наданні неправдивої інформації про виникнення загрози бджолам при застосуванні засобів захисту рослин;\nпорушенні технології вирощування рослин сільськогосподарського та іншого призначення, що призвело до погіршення умов у ареалах розселення бджіл;\nреалізації продуктів бджільництва та їх сумішей, що не пройшли ветеринарно-санітарної експертизи;\nухиленні від обов'язкової ветеринарно-санітарної експертизи продуктів бджільництва та їх сумішей;\nпорушенні правил ввезення на територію України та вивезення за її межі бджіл та продуктів бджільництва;\nреалізації на території України не зареєстрованих в Україні засобів захисту бджіл.\nЗаконами України може бути встановлено відповідальність також за інші види порушень у галузі бджільництва."
    },
    {
      "provision_ref": "art39",
      "section": "39",
      "title": "Стаття 39. Відшкодування шкоди, заподіяної внаслідок порушення законодавства про бджільництво",
      "content": "Шкода, заподіяна внаслідок порушення законодавства про бджільництво, відшкодовується в порядку та розмірах, встановлених законодавством України."
    },
    {
      "provision_ref": "art40",
      "section": "40",
      "title": "Стаття 40. Розгляд спорів у галузі бджільництва",
      "content": "Спори, що виникають у галузі бджільництва, вирішуються судом у встановленому законодавством порядку."
    },
    {
      "provision_ref": "art41",
      "section": "41",
      "title": "Стаття 41. Міжнародне співробітництво в галузі бджільництва",
      "content": "Україна бере участь у міжнародному співробітництві в галузі бджільництва на основі багатосторонніх і двосторонніх угод.\nУчасть України у міжнародному співробітництві в галузі бджільництва здійснюється в порядку, встановленому законодавством України, шляхом:\nпроведення спільних наукових досліджень;\nрозроблення та реалізації міжнародних програм;\nздійснення взаємного обміну інформацією та вивчення міжнародного досвіду;\nучасті у міжнародних конгресах, конференціях, симпозіумах, виставках, ярмарках та в їх проведенні;\nнабуття членства в міжнародних організаціях пасічників;\nпідтримання міжнародних професійних і виробничих контактів."
    },
    {
      "provision_ref": "art42",
      "section": "42",
      "title": "Стаття 42. Міжнародні договори",
      "content": "Якщо міжнародним договором, згода на обов'язковість якого надана Верховною Радою України, встановлені інші правила, ніж ті, що передбачені цим Законом, то застосовуються правила міжнародного договору.\n1. Цей Закон набирає чинності з дня його опублікування.\n2. До приведення інших законів у відповідність із цим Законом вони діють у частині, що не суперечить цьому Закону.\n3. Кабінету Міністрів України протягом шести місяців з дня набрання чинності цим Законом:\nподати на розгляд Верховної Ради України пропозиції про приведення законодавчих актів України у відповідність із цим Законом;\nпривести свої нормативно-правові акти у відповідність із цим Законом;\nзабезпечити перегляд і скасування міністерствами та іншими центральними органами виконавчої влади їх нормативно-правових актів, що суперечать цьому Закону.\n4. Внести зміни до таких законів України:\n1) частину другу статті 89 Лісового кодексу України (Відомості Верховної Ради України, 1994 р., № 17, ст. 99) після слів \"спеціальне використання лісових ресурсів\" доповнити словами \"крім розміщення пасік\".\n5. Установити, що тимчасово, до набрання чинності Законом України \"Про державне регулювання сфери захисту рослин\", повідомлення, передбачене частиною другою статті 37 цього Закону, може здійснюватися з використанням інформаційно-комунікаційної системи \"Державний аграрний реєстр\" відповідно до порядку, встановленого Кабінетом Міністрів України.\nЛ.КУЧМА"
    }
  ],
  "definitions": []
}