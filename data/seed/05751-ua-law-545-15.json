{
  "id": "ua-law-545-15",
  "type": "statute",
  "title": "Закон України (545-15)",
  "title_en": "",
  "short_name": "545-15",
  "status": "in_force",
  "issued_date": "2003-02-20",
  "url": "https://zakon.rada.gov.ua/laws/show/545-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\n{ Закон втратив чинність на підставі Закону\nN 1965-VIII ( 1965-19 ) від 21.03.2017, ВВР, 2017, N 16, ст.199 }\nПро Державну програму авіаційної безпеки\nцивільної авіації\n( Відомості Верховної Ради України (ВВР), 2003, N 17, ст.140 )\n{ Із змінами, внесеними згідно із Законами\nN 406-VII ( 406-18 ) від 04.07.2013, ВВР, 2014, N 20-21, ст.712\nN 901-VIII ( 901-19 ) від 23.12.2015, ВВР, 2016, N 4, ст.44 }\n\nВерховна Рада України п о с т а н о в л я є :\nЗатвердити Державну програму авіаційної безпеки цивільної\nавіації (додається).\n\nПрезидент України Л.КУЧМА\n\nм. Київ, 20 лютого 2003 року\nN 545-IV\n\nЗатверджено\nЗаконом України\nвід 20 лютого 2003 року\nN 545-IV\nДЕРЖАВНА ПРОГРАМА АВІАЦІЙНОЇ БЕЗПЕКИ\nЦИВІЛЬНОЇ АВІАЦІЇ\nРозділ I\nЗАГАЛЬНІ ПОЛОЖЕННЯ\n1. Державна програма авіаційної безпеки цивільної авіації\n(далі - Програма) розроблена відповідно до конвенцій про\nміжнародну цивільну авіацію ( 995_038 ), про боротьбу з незаконним\nзахопленням повітряних суден ( 995_167 ), про боротьбу з\nнезаконними актами, спрямованими проти безпеки цивільної авіації\n( 995_165 ), про злочини та деякі інші акти, що вчинюються на\nборту повітряних суден ( 995_244 ), та про маркування пластичних\nвибухових речовин з метою їх виявлення ( 995_016 ), а також інших\nміжнародних актів.\nПрограма враховує вимоги Ради Безпеки ООН про спрямування\nспільних зусиль на запобігання і припинення терористичних актів,\nзокрема резолюції від 28 вересня 2001 року N 1373 ( 995_854 ).\n2. Програма розроблена на підставі Додатка 17 до Конвенції\nпро міжнародну цивільну авіацію \"Безпека. Захист міжнародної\nцивільної авіації від актів незаконного втручання\" та Керівництва\nз безпеки для захисту цивільної авіації від актів незаконного\nвтручання.\nРозділ II\nТЕРМІНИ ТА ЇХ ВИЗНАЧЕННЯ\n3. Терміни, що застосовуються в цій Програмі, вживаються в\nтакому значенні:\nавіаційна безпека - комплекс заходів, а також людські та\nматеріальні ресурси, призначені для захисту цивільної авіації від\nактів незаконного втручання в її діяльність;\nавіаційне підприємство - авіатранспортне підприємство, яке\nпропонує або експлуатує повітряне сполучення;\nавіація загального призначення - цивільна авіація, діяльність\nякої не стосується регулярних авіаперевезень та нерегулярних\nавіатранспортних операцій, що виконуються за плату або за наймом;\nагент з організації обслуговування авіаперевезень (далі -\nагент авіаперевезень) - персонал служби пасажирського\nобслуговування, який здійснює реєстрацію пасажирів та оформлення\nїх багажу за правилами авіаперевізника та діючими технологіями;\nаеродром, гідроаеродром - визначена ділянка земної, водної\nповерхні, включаючи будь-які будівлі, споруди і обладнання,\nпризначена повністю чи частково для прибуття, відправлення, руху,\nстоянки та обслуговування повітряних суден;\nаеропорт - комплекс споруд, що призначений для\nприймання/відправлення повітряних суден, обслуговування повітряних\nперевезень, проведення авіаційних робіт і має для цих цілей\nаеродром, аеровокзал, інші наземні споруди та необхідне\nобладнання;\nакт незаконного втручання - це:\nнасильство стосовно особи, яка перебуває на борту повітряного\nсудна під час польоту, якщо такі дії можуть загрожувати безпеці\nцього повітряного судна;\nруйнування повітряного судна, яке перебуває в експлуатації,\nабо його пошкодження, що може вивести судно з ладу або загрожує\nйого безпеці під час польоту;\nрозміщення або спроби розміщення в повітряному судні, яке\nперебуває в експлуатації, пристрою або речовини, що можуть його\nзруйнувати або призвести до пошкодження, яке загрожує безпеці\nповітряного судна під час польоту;\nруйнування або пошкодження об'єктів радіонавігаційного\nзабезпечення чи втручання в їх експлуатацію, якщо будь-яка\nзазначена дія загрожує безпеці повітряного судна під час польоту;\nповідомлення свідомо неправдивих відомостей, що можуть\nспричинити загрозу безпеці повітряного судна під час польоту;\nнезаконне та навмисне використання пристрою, речовини або\nзброї:\nдля здійснення акту насильства стосовно особи в аеропорту, на\nаеродромі, що завдає або може завдати шкоди її здоров'ю чи\nзаподіяти смерть;\nдля руйнування або серйозного пошкодження обладнання чи\nспоруд аеропорту, аеродрому, його служб і розташованих в\nаеропорту, на аеродромі повітряних суден;\nдля загрози безпеці польотів в аеропорту, на аеродромі;\nбагаж - речі пасажирів, членів екіпажу, що перевозяться на\nборту повітряного судна за угодою з експлуатантом;\nбагажний контейнер - місткість, куди завантажується багаж для\nперевезення на борту повітряного судна;\nбагаж, що перевозиться кількома перевізниками, - багаж\nпасажирів, що підлягає перевантаженню з повітряного судна одного\nексплуатанта на повітряне судно іншого під час перевезення\nпасажирів;\nбортові припаси - предмети, що надаються експлуатантом для\nвикористання або продажу на борту повітряного судна під час\nпольоту, у тому числі продукти харчування;\nвантаж - майно, крім бортових припасів та багажу, що\nперевозиться на борту повітряного судна;\nвантажна зона - ділянка землі, а також будівлі, обладнання,\nпризначені для оброблення вантажу: перон, вантажні склади та\nсховища, місця стоянки транспортних засобів і пов'язані з ними\nшляхи сполучення тощо;\nвантажний склад - будівля, де перебуває вантаж на етапі між\nповітряним і наземним перевезеннями і де знаходяться засоби\nоброблення вантажу або зберігається вантаж до його повітряного чи\nназемного перевезення;\nвоєнізована охорона - спеціальний підрозділ служби авіаційної\nбезпеки аеропорту з особливими статутними завданнями, створений\nдля охорони повітряних суден, об'єктів державної власності та\nрозміщеного на них майна підприємств цивільної авіації, а також\nдля підтримання необхідного внутрішнього об'єктового режиму;\nексплуатант - юридична особа, що експлуатує повітряні судна\nчи пропонує свої послуги в цій галузі;\nзагроза вибуху - загроза, повідомлення про яку надійшло\nанонімно або іншими каналами і яка містить правдиву чи\nнеперевірену інформацію про те, що безпеці повітряного судна в\nпольоті або на землі, аеропорту, засобу цивільної авіації чи особі\nможе загрожувати вибух від застосування вибухової речовини чи\nінших предметів або пристроїв;\nзал вильоту - простір між місцем реєстрації та місцем чекання\nконтрольованої зони;\nзареєстрований агент, експедитор вантажу - зареєстрована\nвідповідним уповноваженим органом виконавчої влади юридична особа,\nяка провадить комерційну діяльність з експлуатантом і забезпечує\nконтроль на безпеку, стосовно вантажу, кур'єрських і поштових\nвідправлень;\nзасланий багаж - багаж, що ненавмисно або через неуважність\nвідокремлений від пасажирів чи екіпажу;\nзворотні дії - визначені стандартами, нормами, правилами\nзаходи, що здійснюються для запобігання та/або врегулювання\nкризової ситуації, припинення акту незаконного втручання, іншого\nпротиправного посягання на нормальну, регулярну, безпечну\nдіяльність цивільної авіації;\nзона обмеженого доступу - зона аеропорту, споруди та засоби,\nдоступ до яких обмежений або контролюється з метою забезпечення\nавіаційної безпеки та безпеки польотів;\nзона технічного обслуговування повітряних суден - ділянка\nземлі, а також засоби і обладнання, передбачені для технічного\nобслуговування суден: перони, ангари, будівлі та майстерні, місця\nстоянки наземних автотранспортних засобів і пов'язані з ними шляхи\nсполучення;\nінвалід - особа, можливість пересування якої обмежена через\nфізичні вади, розумову відсталість, вік чи захворювання і яка\nпотребує особливої уваги з боку відповідних служб;\nконтрольована зона - робоча площа авіапідприємства,\nаеропорту, прилегла до неї територія, а також розташовані поблизу\nних приміщення, доступ до яких контролюється;\nконтроль на безпеку - спеціальні заходи щодо запобігання\nвнесенню в контрольовану зону та на борт повітряного судна зброї,\nвибухових речовин та інших небезпечних предметів, які можуть бути\nвикористані для вчинення акту незаконного втручання;\nкризова ситуація - ситуація, яка склалася внаслідок вчинення\nпротиправних і навмисних дій, пов'язаних з посяганням на\nнормальну, регулярну і безпечну діяльність цивільної авіації, що\nспричинили нещасні випадки з людьми, майнові збитки, акти\nнезаконного втручання в діяльність цивільної авіації або які\nстворили реальну загрозу настанню таких наслідків;\nкур'єрські відправлення - перевезення пасажиром-кур'єром\nбагажу на борту повітряного судна, яке виконує регулярні\nавіаперевезення;\nміжнародний аеропорт - аеропорт, визначений державою на її\nтериторії для приймання і відправлення повітряних суден, що\nвиконують міжнародні повітряні перевезення, в якому здійснюються\nмитні, імміграційні, санітарні, карантинні стосовно тварин і\nрослин та інші процедури, передбачені законодавством;\nмісце зберігання багажу - місце, де зберігається\nзареєстрований багаж до його відправлення на повітряні судна, а\nтакож засланий, незапитаний, невпізнаний багаж до його\nвідправлення за призначенням, запитання, знищення чи вилучення;\nмісце сортування багажу - місце, де сортується багаж, який\nпідлягає відправленню, для його розподілу за рейсами;\nмісце стоянки повітряного судна - ділянка на пероні,\nпризначена для стоянки повітряних суден;\nмісце чекання пасажирами в контрольованій зоні - простір між\nзалом вильоту та виходом з аеровокзалу до контрольованої зони;\nнебезпечний вантаж - вироби або речовини, які під час\nповітряного перевезення можуть спричинити загрозу здоров'ю людей,\nбезпеці польоту чи майну;\nневпізнаний багаж - багаж, що прибув до аеропорту з багажною\nбиркою або без неї і не був одержаний або впізнаний пасажиром;\nнезапитаний багаж - багаж, що прибув до аеропорту і не був\nзапитаний пасажиром;\nнеконтрольована зона - зона аеропорту та споруди з вільним\nдоступом до них;\nнесупроводжуваний багаж - багаж, що перевозиться як вантаж на\nіншому або на тому ж повітряному судні, де перебуває його власник;\nоб'єкт радіонавігаційного забезпечення - сукупність\nінженерно-технічних споруд, наземного радіонавігаційного\nобладнання, устаткування електропостачання, що забезпечує\nрадіонавігаційною інформацією повітряні судна і органи управління\nповітряним рухом;\nобладнання для забезпечення безпеки - спеціальні пристрої,\nпризначені для самостійного використання або використання як\nчастини будь-якої системи для забезпечення захисту від актів\nнезаконного втручання;\nогляд - процедура контролю на безпеку із застосуванням\nтехнічних або інших засобів, призначена для виявлення зброї,\nвибухових речовин, предметів або пристроїв, що можуть бути\nвикористані для вчинення акту незаконного втручання;\nорендарі аеропорту - юридичні та фізичні особи: концесіонери,\nпідприємства громадського харчування, ремонтно-технічні та інші\nслужби, які в установленому законодавством порядку орендують\nприміщення аеропорту для провадження своєї діяльності;\nосновний (стаціонарний) аварійний оперативний центр -\nспеціально обладнане приміщення в контрольованій зоні аеропорту,\nпризначене для розміщення штабу керівництва операцією під час\nурегулювання кризової ситуації;\nособа без права на в'їзд - особа, якій відповідними\nуповноваженими органами держави відмовлено в праві на в'їзд до\nцієї країни;\nпасажирська зона - ділянка землі, а також засоби та\nобладнання, призначені для роботи з пасажирськими потоками: перон,\nбудівлі аеровокзалу, місця стоянки автотранспортних засобів і\nпов'язані з ними шляхи сполучення;\nперепустка - документ, що видається особам, які працюють в\nаеропортах, або тим, кому з інших причин необхідний окремий допуск\nв аеропорт чи будь-яку зону обмеженого доступу, а також документ\nна транспортні засоби;\nперон - частина території аеродрому, призначена для\nрозташування повітряних суден з метою посадки або висадки\nпасажирів, завантаження чи розвантаження кур'єрських і поштових\nвідправлень, вантажу, заправлення, стоянки або технічного\nобслуговування повітряних суден;\nповітряне судно - апарат, що підтримується в атмосфері за\nрахунок взаємодії з повітрям, виключаючи взаємодію з повітрям,\nвідбитим від земної поверхні;\nпоштові відправлення - кореспонденція та інші речі,\nвідправлені відповідно до законодавства;\nпрограма авіаційної безпеки - заходи, що вживаються для\nзахисту цивільної авіації від актів незаконного втручання;\nпряма пересадка - пересадка трансферних пасажирів з одного\nрейсу на інший в одному і тому ж аеропорту;\nреєстрація пасажирів, вантажу, багажу - процес оформлення\nексплуатантом перевезень на визначений рейс;\nробоча площа аеродрому - частина аеродрому, призначена для\nзльоту, посадки, руху та розміщення повітряних суден, що\nскладається з площадки маневрування і перону;\nрухомий аварійний оперативний центр - причіп або самохідний\nтранспортний засіб, обладнаний необхідними засобами зв'язку для\nроботи штабу керівництва під час урегулювання кризової ситуації;\nручна поклажа - речі пасажира, які знаходяться під час\nперевезення під його наглядом;\nсертифікація аеропорту, аеродрому, авіапідприємства,\nексплуатанта - процедура підтвердження відповідності аеропорту,\nаеродрому, авіапідприємства, експлуатанта встановленим вимогам\nзабезпечення авіаційної безпеки;\nсертифікація персоналу - підтвердження відповідності\nперсоналу кваліфікаційним вимогам з питань авіаційної безпеки;\nстерильна зона - зона між пунктом контролю на безпеку і\nповітряним судном, доступ до якої контролюється;\nсупроводжуваний багаж - предмети, оформлені як вантаж, що\nналежить пасажирам повітряного судна, які перевозяться в багажному\nвідділенні цього повітряного судна;\nтранзитні пасажири - пасажири, які відправляються з аеропорту\nтим самим рейсом, яким вони прибули;\nтрансферний багаж - багаж, який перевантажується з одного\nрейсу на інший;\nтрансферні пасажири - пасажири, які здійснюють пересадку з\nодного рейсу на інший;\nтривога, пов'язана із загрозою вибуху, - стан тривоги,\nоголошений уповноваженим органом з метою нейтралізації можливих\nнаслідків, пов'язаних з надходженням загрози від анонімного\nджерела, або обумовлений виявленням підозрілого пристрою чи\nпредмета на борту повітряного судна, в аеропорту або в межах\nрозташування будь-якого об'єкта, засобу чи служби цивільної\nавіації;\nуразлива точка - засіб, споруда чи обладнання, пошкодження\nабо знищення яких може призвести до порушення діяльності\nаеропорту;\nфізичний контроль - процедура здійснення контролю на безпеку\nуповноваженими особами шляхом фізичного огляду ручної поклажі та\nбагажу без використання технічних засобів контролю на безпеку;\nчлен екіпажу - особа, призначена експлуатантом для виконання\nвизначених обов'язків на борту повітряного судна протягом польоту.\nУ цілях Програми терміни \"авіаційне підприємство\", \"аеропорт\n(аеродром)\", \"експлуатант\" визначаються далі як \"авіаційний\nсуб'єкт\".\nРозділ III\nМЕТА ТА ОСНОВНЕ ЗАВДАННЯ ПРОГРАМИ\n4. Метою Програми є створення організаційно-правових засад\nщодо забезпечення авіаційної безпеки та ефективності діяльності\nцивільної авіації.\n5. Основним завданням Програми є здійснення заходів із\nзабезпечення захисту, охорони та безпеки пасажирів, членів\nекіпажу, авіаційного персоналу, повітряних суден, об'єктів\nаеропорту та об'єктів радіонавігаційного забезпечення незалежно\nвід їх форм власності та підпорядкованості.\n6. Підтримка відповідного рівня авіаційної безпеки\nздійснюється за такими основними напрямами:\nжодне повітряне судно, занесене до державного реєстру\nцивільних повітряних суден, не може вилітати за відсутності\nдокументів, які дають право на провадження господарської і\nкомерційної діяльності в галузі цивільної авіації;\nжодна особа або транспортний засіб не може увійти або заїхати\nв контрольовану, стерильну зони та зону обмеженого доступу без\nперепустки та проходження контролю на безпеку;\nжодна особа не може бути допущена на борт повітряного судна\nбез відповідного дозволу;\nпредмети та обладнання, а також ручна поклажа, багаж, вантаж,\nкур'єрські та поштові відправлення, бортові припаси не можуть бути\nвзяті на борт повітряного судна без проходження контролю на\nбезпеку;\nпід час виконання авіаційних робіт на тимчасових аеродромах\nзабезпечення авіаційної безпеки покладається на командира\nповітряного судна або особу, призначену керівником експлуатанта;\nюридичні особи, діяльність яких пов'язана із забезпеченням\nавіаційної безпеки, повинні мати відповідне свідоцтво\n(сертифікат);\nавіаційний персонал та інші спеціалісти (особи), робота яких\nстосується авіаційної безпеки, можуть бути допущені до виконання\nтакої роботи лише на підставі свідоцтва (сертифіката);\nміжнародні угоди про повітряне сполучення, укладені Україною\nз іншими державами, повинні містити вимоги з авіаційної безпеки\nвідповідно до стандартів і рекомендацій Міжнародної організації\nцивільної авіації;\nспівробітництво України з іншими державами з питань\nзапобігання, відвернення актів незаконного втручання в діяльність\nцивільної авіації України за межами її державного кордону\nздійснюється на підставі угод про співробітництво у сфері\nавіаційної безпеки.\nРозділ IV\nОРГАНИ, ЩО ЗАБЕЗПЕЧУЮТЬ ВИКОНАННЯ ПРОГРАМИ\n7. Виконання визначених пунктом 8 цієї Програми заходів\nзабезпечує спеціально уповноважений орган з питань авіаційної\nбезпеки цивільної авіації - урядовий орган державного управління\nдіяльністю цивільної авіації у складі центрального органу\nвиконавчої влади з питань транспорту.\n8. До повноважень спеціально уповноваженого органу з питань\nавіаційної безпеки цивільної авіації належить:\nпідготовка разом з іншими центральними органами виконавчої\nвлади проектів нормативно-правових актів, що стосуються реалізації\nдержавної політики у сфері авіаційної безпеки;\nреалізація єдиної державної політики у сфері авіаційної\nбезпеки, захисту цивільної авіації від актів незаконного\nвтручання;\nорганізація виконання центральними органами виконавчої влади,\nустановами, організаціями, підприємствами, а також авіаційними\nсуб'єктами вимог у сфері авіаційної безпеки;\nпроведення реєстрації та сертифікації суб'єктів забезпечення\nавіаційної безпеки цивільної авіації, а також оцінки з питань\nавіаційної безпеки підрозділів, що займаються авіаційною\nдіяльністю;\nрозроблення вимог щодо рівня кваліфікації та професійної\nпідготовки авіаційного персоналу з питань авіаційної безпеки;\nпроведення сертифікації навчальних закладів цивільної авіації\nта участь у сертифікації інших навчальних закладів з підготовки\nспеціалістів цивільної авіації, які мають відношення до\nзабезпечення авіаційної безпеки;\nучасть у службових розслідуваннях авіаційних подій з\nцивільними повітряними суднами на території України та в\nустановленому законодавством порядку - з цивільними повітряними\nсуднами інших держав, а також актів незаконного втручання;\nздійснення контролю за станом забезпечення авіаційної\nбезпеки;\nпроведення експертизи проектів будівництва нових і\nреконструкції діючих аеропортів щодо дотримання вимог авіаційної\nбезпеки.\n9. Національна поліція забезпечує керівництво відповідними\nпідрозділами в аеропортах і координацію їх діяльності щодо\nзабезпечення безпеки цивільної авіації, громадян, громадського\nпорядку, запобігання, виявлення і припинення злочинів на об'єктах\nавіаційних суб'єктів та на прилеглій території, виявлення осіб,\nякі можуть становити загрозу для цивільної авіації, та контроль за\nситуацією в разі виникнення правопорушень і надзвичайних ситуацій.\n{ Стаття 9 із змінами, внесеними згідно із Законом N 901-VIII\n( 901-19 ) від 23.12.2015 }\n10. Міністерство оборони України забезпечує здійснення\nзаходів з відвернення або ліквідації наслідків актів незаконного\nвтручання у військових секторах аеродромів спільного використання\nта вживає заходи щодо виявлення і знешкодження вибухових\nпристроїв.\n11. Центральний орган виконавчої влади з питань охорони\nздоров'я здійснює заходи щодо запобігання занесенню в Україну\nповітряним транспортом особливо небезпечних хвороб.\n12. Центральний орган виконавчої влади з питань надзвичайних\nситуацій та у справах захисту населення від наслідків\nЧорнобильської катастрофи надає на замовлення авіаційних суб'єктів\nабо спеціально уповноваженого органу з питань авіаційної безпеки\nпослуги з виявлення та знешкодження вибухових пристроїв.\n13. Центральний орган виконавчої влади з питань охорони\nдержавного кордону забезпечує здійснення прикордонного контролю в\nміжнародних аеропортах та аеропортах, відкритих для міжнародних\nпольотів.\n14. Центральний орган виконавчої влади, що забезпечує\nформування та реалізує державну податкову і митну політику,\nздійснює митний контроль, надає допомогу службам авіаційної\nбезпеки міжнародних аеропортів у запобіганні незаконному\nрозміщенню на повітряних суднах, які виконують міжнародні рейси,\nзброї, вибухових, отруйних, радіоактивних та інших небезпечних\nречовин і предметів, а також перевезенню заборонених вантажів. { Стаття 14 із змінами, внесеними згідно із Законом N 406-VII\n( 406-18 ) від 04.07.2013 }\n15. Служба безпеки України здійснює відповідно до закону\nзаходи щодо виявлення та припинення актів незаконного втручання на\nповітряному транспорті, у передбачених законом випадках\nвикористовує озброєні підрозділи для запобігання таким актам або\nліквідації їх наслідків.\n16. Міжвідомча комісія з питань урегулювання кризових\nситуацій у разі вчинення актів незаконного втручання та\nзабезпечення авіаційної безпеки в діяльності цивільної авіації\n(далі - Комісія) координує дії з авіаційної безпеки.\n17. Повноваження Комісії визначаються положенням, що\nзатверджується Кабінетом Міністрів України.\n18. Забезпечення авіаційної безпеки в авіаційному суб'єкті\nпокладається на службу авіаційної безпеки. Порядок організації,\nструктура, завдання та функції зазначеної служби, а також правила\nїї сертифікації ( z0716-06 ) визначаються нормативно-правовими\nактами, затвердженими спеціально уповноваженим органом з питань\nавіаційної безпеки цивільної авіації.\n19. Відповідальність за виконання цієї Програми в аеропорту\nпокладається на керівника аеропорту, який безпосередньо звітує\nперед спеціально уповноваженим органом з питань авіаційної безпеки\nцивільної авіації про розроблення і здійснення заходів авіаційної\nбезпеки.\n20. В аеропортах, на аеродромах спільного використання\nрозроблення програми авіаційної безпеки забезпечує керівник\nаеропорту за погодженням з командиром військової частини.\n21. До обов'язків керівника аеропорту в межах цієї Програми\nналежить:\nрозроблення і виконання програми авіаційної безпеки\nаеропорту;\nпризначення за погодженням із спеціально уповноваженим\nорганом з питань авіаційної безпеки цивільної авіації посадової\nособи, яка має статус його заступника і на яку покладаються\nобов'язки з виконання програми забезпечення авіаційної безпеки\nаеропорту;\nутворення аеропортового комітету з авіаційної безпеки\nвідповідно до вимог цієї Програми;\nвнесення спеціально уповноваженому органу з питань авіаційної\nбезпеки цивільної авіації пропозицій щодо прийняття\nнормативно-правових актів з питань авіаційної безпеки;\nдоведення до відома юридичних і фізичних осіб, які\nперебувають в аеропорту і яким необхідний доступ до контрольованої\nзони або зони обмеженого доступу, відповідних інструкцій, положень\nі схем розташування та призначення цих зон;\nдоведення до відома всіх заінтересованих юридичних і фізичних\nосіб вимог програми забезпечення авіаційної безпеки аеропорту в\nчастині, що їх стосується, та контроль за виконанням цих вимог;\nнегайне інформування спеціально уповноваженого органу з\nпитань авіаційної безпеки цивільної авіації та інших центральних\nорганів виконавчої влади про акти незаконного втручання в\nдіяльність цивільної авіації;\nщорічне подання до спеціально уповноваженого органу з питань\nавіаційної безпеки цивільної авіації узагальненої інформації про\nакти незаконного втручання, вжиті заходи, результати їх аналізу.\n22. Експлуатанти, які виконують польоти до/із України, а\nтакож внутрішні рейси в межах держави, розробляють та виконують\nпрограму авіаційної безпеки відповідно до вимог цієї Програми.\nПрограма авіаційної безпеки експлуатанта погоджується із\nспеціально уповноваженим органом з питань авіаційної безпеки\nцивільної авіації.\nІноземні експлуатанти з питань авіаційної безпеки керуються\nвимогами цієї Програми, своєї національної програми, програми\nавіаційної безпеки аеропорту, а також положеннями угод про\nповітряне сполучення і двостороннє співробітництво в галузі\nавіаційної безпеки, укладених з Україною.\nСпеціально уповноважений орган з питань авіаційної безпеки\nцивільної авіації може запитати в іноземного експлуатанта, який\nпровадить господарську і комерційну діяльність в Україні, програму\nйого авіаційної безпеки для ознайомлення.\n23. У програмі авіаційної безпеки авіаційного суб'єкта\nвизначаються заходи щодо захисту пасажирів, членів екіпажу,\nбагажу, вантажу, кур'єрських і поштових відправлень, бортових\nприпасів, наземного персоналу, повітряного судна та служб\nзабезпечення діяльності експлуатанта від актів незаконного\nвтручання. До штатної структури авіаційного суб'єкта вводиться\nпосада заступника керівника з авіаційної безпеки, кандидатура\nякого погоджується із спеціально уповноваженим органом з питань\nавіаційної безпеки цивільної авіації.\n24. Взаємовідносини експлуатанта із замовником, орендарем\nповітряного судна та аеропортом, аеродромом регулюються\nвідповідним договором (угодою), яким передбачається\nвідповідальність сторін за дотримання авіаційної безпеки стосовно\nпасажирів, членів екіпажу повітряного судна, ручної поклажі,\nбагажу, вантажу, бортових припасів, кур'єрських і поштових\nвідправлень тощо.\n25. Орендарі аеропорту, що провадять діяльність у\nконтрольованій зоні аеропорту, повинні бути ознайомлені з цією\nПрограмою під розпис.\n26. Орендарі аеропорту відповідають за виконання умов доступу\nчерез приміщення, що їм належать, до контрольованої зони\nаеропорту.\n27. Обов'язки і відповідальність орендарів аеропорту у сфері\nавіаційної безпеки включаються до програми авіаційної безпеки\nвідповідного аеропорту. Орендарі аеропорту несуть відповідальність\nзгідно із законом за виконання такої програми в частині, що їх\nстосується.\n28. Аеропортовий комітет з авіаційної безпеки створюється в\nкожному аеропорту.\n29. Основною метою аеропортового комітету з авіаційної\nбезпеки є розроблення, координація та здійснення заходів щодо\nзабезпечення безпеки в аеропорту.\n30. Положення про аеропортовий комітет з авіаційної безпеки\nзатверджується керівником аеропорту.\n31. До повноважень аеропортового комітету з авіаційної\nбезпеки належить:\nкоординація заходів щодо реалізації цієї Програми в\nаеропорту;\nздійснення нагляду за реалізацією програми авіаційної безпеки\nаеропорту, в тому числі за виконанням заходів, що вживаються\nкерівництвом авіаційних суб'єктів;\nвизначення та систематичний перегляд уразливих точок в\nаеропорту, розроблення заходів щодо їх надійного захисту;\nзабезпечення адекватності заходів авіаційної безпеки рівню\nзагрози;\nзабезпечення виконання рекомендацій щодо здійснення заходів\nавіаційної безпеки;\nінформування щокварталу спеціально уповноваженого органу з\nпитань авіаційної безпеки цивільної авіації про заходи, вжиті для\nзабезпечення безпеки в аеропорту, плановані зміни, а також\nпроблеми із захисту аеропорту і його служб, що не можуть бути\nрозв'язані на місцевому рівні;\nорганізація навчання та підготовки авіаперсоналу з питань\nавіаційної безпеки;\nконтроль за врахуванням вимог авіаційної безпеки в разі\nрозширення та реконструкції аеропорту.\n32. До складу аеропортового комітету із забезпечення\nавіаційної безпеки входять:\nкерівник і заступник керівника аеропорту з авіаційної\nбезпеки;\nпредставники:\nпідрозділу територіального органу Національної поліції;\n{ Абзац четвертий статті 32 із змінами, внесеними згідно із\nЗаконом N 901-VIII ( 901-19 ) від 23.12.2015 }\nпідрозділу органу доходів і зборів; { Абзац п'ятий статті 32\nіз змінами, внесеними згідно із Законом N 406-VII ( 406-18 ) від\n04.07.2013 }\nпідрозділу територіального органу центрального органу\nвиконавчої влади з питань охорони державного кордону;\nвійськової частини (у разі спільного використання аеродрому);\nмедичної частини;\nпідрозділу територіального органу Служби безпеки України;\nексплуатантів.\nУ разі потреби до складу аеропортового комітету можуть бути\nвключені представники інших юридичних осіб, що провадять свою\nдіяльність в аеропорту.\n33. Головою аеропортового комітету із забезпечення авіаційної\nбезпеки є керівник аеропорту, а за його відсутності обов'язки\nголови виконує заступник керівника аеропорту з авіаційної безпеки.\nСпівробітництво з іноземними державами\nта міжнародними організаціями\n34. З питань авіаційної безпеки Україна співпрацює з\nіноземними державами та міжнародними організаціями.\n35. У рамках співробітництва Україна надає на запит іноземної\nдержави інформацію щодо вимог цієї Програми.\n36. Запити іноземних держав щодо запровадження спеціальних\nзаходів з авіаційної безпеки стосовно рейсів, що виконуються\nексплуатантами цих держав до/із України, повинні здійснюватися за\nрахунок коштів держави-замовника. Такі запити подаються до\nспеціально уповноваженого органу з питань авіаційної безпеки\nцивільної авіації.\n37. Рішення щодо задоволення запиту іноземної держави про\nнадання допомоги в подоланні кризової ситуації та ліквідації її\nнаслідків приймається Кабінетом Міністрів України.\n38. У разі виникнення потреби надання допомоги іноземною\nдержавою Україні щодо ліквідації акту незаконного втручання такий\nзапит подається від імені Кабінету Міністрів України на адресу\nуряду відповідної держави, якщо запити спеціально уповноваженого\nоргану з питань авіаційної безпеки цивільної авіації чи\nМіністерства закордонних справ України не були задоволені.\n39. Спеціально уповноважений орган з питань авіаційної\nбезпеки цивільної авіації може призначати свого представника в\nдержавах з високою інтенсивністю авіаційних перевезень і робіт та\nв регіонах з високим ризиком для безпеки цивільної авіації\nзареєстрованих в Україні експлуатантів. Положення про представника\nспеціально уповноваженого органу з питань авіаційної безпеки\nцивільної авіації в іншій країні затверджується центральним\nорганом виконавчої влади з питань транспорту.\n40. У разі отримання інформації про наявність загрози\nавіаційній безпеці іноземної держави спеціально уповноважений\nорган з питань авіаційної безпеки цивільної авіації повідомляє\nвідповідний уповноважений орган цієї держави.\n41. Україна співпрацює з іноземними державами та міжнародними\nорганізаціями з питань розроблення програм підготовки персоналу у\nсфері авіаційної безпеки і обміну інформацією, що стосується цих\nпрограм.\n42. Двосторонні міжнародні угоди про повітряне сполучення між\nУкраїною та іншими державами повинні містити вимоги з авіаційної\nбезпеки згідно з рекомендаціями типової статті, прийнятої на\nдоповнення до резолюції Ради Міжнародної організації цивільної\nавіації від 25 червня 1986 року.\n43. Під час укладання Україною угод з іншими державами щодо\nспівробітництва у сфері авіаційної безпеки враховуються\nрекомендації Міжнародної організації цивільної авіації\nLE3/32-89/76 від 15 серпня 1989 року.\n44. Україна співпрацює з іноземними державами та міжнародними\nорганізаціями у сфері науково-дослідної діяльності з питань\nрозроблення нових зразків і технологій щодо виробництва обладнання\nдля забезпечення безпеки цивільної авіації.\n45. Співробітництво спеціально уповноваженого органу з питань\nавіаційної безпеки цивільної авіації з міжнародними організаціями\nцивільної авіації здійснюється за такими напрямами:\nучасть у розробленні проектів міжнародних конвенцій та\nбагатосторонніх угод у сфері авіаційної безпеки;\nподання пропозицій щодо вдосконалення міжнародних\nнормативно-правових актів, що стосуються авіаційної безпеки;\nрозроблення пропозицій щодо підвищення авіаційної безпеки;\nучасть на постійній або тимчасовій основі в роботі органів\nміжнародних організацій цивільної авіації (рад, комітетів, груп\nекспертів), до завдань яких віднесено питання забезпечення\nавіаційної безпеки.\n46. Спеціально уповноважений орган з питань авіаційної\nбезпеки цивільної авіації співпрацює з міжнародними організаціями\nцивільної авіації, у тому числі в рамках механізму надання\nдержавам технічної, фінансової, матеріальної допомоги у сфері\nавіаційної безпеки, з метою:\nприведення законодавства з авіаційної безпеки у відповідність\nз міжнародними стандартами;\nотримання від міжнародних організацій цивільної авіації\nконсультацій щодо організації та методів роботи у сфері авіаційної\nбезпеки;\nпроведення на конфіденційній основі під егідою міжнародних\nорганізацій цивільної авіації обстеження і оцінки стану авіаційної\nбезпеки;\nотримання від міжнародних організацій цивільної авіації\nрекомендацій щодо навчальних програм у сфері авіаційної безпеки,\nпрактичного навчання і участі авіаперсоналу в практикумах,\nрегіональних та субрегіональних навчальних семінарах, що\nпроводяться міжнародними організаціями цивільної авіації;\nпридбання через міжнародні організації цивільної авіації\nобладнання для забезпечення авіаційної безпеки, навчальних засобів\nта іншого обладнання, застосування якого підвищує рівень\nавіаційної безпеки.\n47. Спеціально уповноважений орган з питань авіаційної\nбезпеки цивільної авіації подає до міжнародних організацій\nцивільної авіації письмові звіти про акти незаконного втручання в\nдіяльність цивільної авіації.\n48. З метою обміну інформацією з питань авіаційної безпеки з\nміжнародними організаціями цивільної авіації та іншими\nміжнародними організаціями спеціально уповноважений орган з питань\nавіаційної безпеки цивільної авіації на основі локальної\nінформативної мережі створює автоматизовану інформаційну систему\nуправління \"Авіаційна безпека\" з базою даних, яка сприяє\nоперативному вирішенню питань безпечного функціонування цивільної\nавіації та використовується під час виникнення кризової ситуації.\n49. Під час створення автоматизованої інформаційної системи\nуправління \"Авіаційна безпека\" розробляється комплекс заходів щодо\nзабезпечення конфіденційності інформації та її захисту від\nнесанкціонованого доступу. Така інформація надається на запит\nіншій заінтересованій державі, з якою Україна уклала відповідну\nугоду.\nЗахист аеропортів, повітряних суден,\nаеронавігаційних засобів та служб\n50. Керівники аеропортів разом із заінтересованими орендарями\nаеропорту визначають контрольовані та стерильні зони і зони\nобмеженого доступу, де виконуються важливі роботи для забезпечення\nбезпечної діяльності цивільної авіації в аеропорту. Розміщення цих\nзон позначається на плані-схемі аеропорту, що є частиною програми\nзабезпечення авіаційної безпеки аеропорту.\nКерівники кожної із сторін подають керівнику аеропорту список\nосіб для оформлення перепусток, за якими надається дозвіл на\nперебування у відповідній зоні аеропорту.\n51. Допуск до контрольованої території регламентується\nпропускним та внутрішнім об'єктовим режимами в авіаційних\nсуб'єктах та на об'єктах радіонавігаційного забезпечення.\n52. В аеропортах, де відкрито пункти пропуску через державний\nкордон чи яким надано дозволи на здійснення міжнародних польотів,\nвведення пропускного та внутрішнього об'єктового режимів\nузгоджується з центральним органом виконавчої влади з питань\nохорони державного кордону України та центральним органом\nвиконавчої влади, що забезпечує формування та реалізує державну\nподаткову і митну політику. { Стаття 52 із змінами, внесеними згідно із Законом N 406-VII\n( 406-18 ) від 04.07.2013 }\n53. Особа, яка затримана на контрольованій території, а також\nна об'єктах радіонавігаційного забезпечення, які знаходяться за\nмежами авіаційних суб'єктів, доступ до яких є контрольованим і\nобмеженим, несе відповідальність згідно із законом.\n54. Відомості про зони, що знаходяться за межами аеропорту і\nвизначені як контрольовані зони, викладаються в програмі\nавіаційної безпеки аеропорту. До таких зон можуть належати:\nмісця розташування радіолокаційних засобів;\nмісця розташування навігаційних засобів;\nантенні поля;\nсклади пально-мастильних матеріалів тощо.\nВідповідальність за забезпечення контролю за доступом до\nтаких зон покладається на юридичних осіб, яким належать ці зони.\n55. Захист контрольованих, стерильних зон та зон обмеженого\nдоступу здійснюється підрозділами воєнізованої охорони із\nзастосуванням технічних засобів охорони.\n56. У кожному аеропорту встановлюється пропускна система, що\nзатверджується керівником аеропорту. Персонал експлуатантів,\nорендарів аеропорту, інших організацій, який має допуск до\nконтрольованої території, зобов'язаний мати спеціальні перепустки\nз визначенням зон, у яких він може перебувати.\n57. Управління пропускною системою, виготовлення та видачу\nперепусток до контрольованої території здійснює уповноважена\nкерівником аеропорту особа.\n58. Порядок доступу до зон прикордонного та митного контролю\nв міжнародних аеропортах (на аеродромах) визначається підрозділами\nтериторіального органу центрального органу виконавчої влади з\nпитань охорони державного кордону України і центрального органу\nвиконавчої влади, що забезпечує формування та реалізує державну\nподаткову і митну політику, що знаходяться в аеропорту, за\nпогодженням з керівником аеропорту. { Стаття 58 із змінами, внесеними згідно із Законом N 406-VII\n( 406-18 ) від 04.07.2013 }\n59. Відповідальність за доступ осіб до контрольованої зони\nаеропорту несе служба авіаційної безпеки.\n60. Керівник аеропорту визначає кількість та місця\nрозташування контрольно-пропускних пунктів у периметрі\nконтрольованої території аеропорту.\n61. Пасажири прямують на посадку в повітряне судно тільки\nчерез зал вильоту стерильної зони в разі пред'явлення документа,\nщо посвідчує особу, та оформленого проїзного документа, а від\nмісця чекання стерильної зони до повітряного судна - у супроводі\nпрацівника служби авіаційної безпеки та агента авіаперевезень.\n62. Перепустка встановленого зразка до контрольованої зони\nвидається персоналу аеропорту на підставі наказу керівника\nаеропорту про прийняття на роботу або тим, кому з інших причин\nнеобхідний санкціонований допуск.\nПерсоналу орендаря аеропорту, що провадить свою діяльність на\nтериторії аеропорту, перепустки видаються на підставі письмової\nзаяви.\n63. Члени екіпажу прямують до свого повітряного судна після\nпред'явлення завдання на політ та документа, що посвідчує особу, з\nобов'язковим проходженням огляду.\n64. Керівники аеропорту встановлюють систему заходів щодо\nвпорядкування пропускного і внутрішнього об'єктового режимів,\nвиготовлення, видачі, обліку та контролю за використанням\nперепусток для допуску транспортних засобів до контрольованих\nтериторій.\n65. З метою дотримання авіаційної безпеки повітряні судна\nповинні мати:\nконструкцію дверей та перегородки до кабін льотного екіпажу,\nякі надійно захищають льотний екіпаж від проникнення сторонніх\nосіб;\nсистему внутрішнього зв'язку між салоном, вантажним відсіком\nі кабіною екіпажу; пасажирські повітряні судна, крім того, -\nналагоджену систему сигналізації \"небезпека\";\nзасув на дверях з внутрішнього боку кабіни екіпажу та\nоглядове вічко;\nштатні пристрої проти угону;\nповоротне дзеркало, маркери для маркування перевірених місць,\nліхтарі та інші прилади.\n66. Експлуатанти несуть відповідальність за забезпечення\nбезпеки своїх повітряних суден.\n67. Якщо повітряні судна не використовуються і не\nобслуговуються, їх двері мають бути зачинені, а обладнання для\nпосадки прибране. У разі, якщо повітряне судно не здано під\nохорону службі авіаційної безпеки аеропорту, експлуатант призначає\nособу, яка несе відповідальність за доступ до нього сторонніх\nосіб.\n68. Перед початком підготовки повітряного судна до вильоту\nексплуатант повинен здійснити його передпольотну перевірку з метою\nвиявлення зброї, вибухових чи інших небезпечних предметів та\nпристроїв.\n69. Експлуатанти повинні вживати заходів для виключення\nможливості залишення пасажирами будь-яких предметів і речей на\nборту повітряного судна, у тому числі під час транзитних зупинок.\n70. У разі надходження повідомлення про загрозу здійснення\nакту незаконного втручання особа, яка отримала таку інформацію,\nзобов'язана повідомити всі заінтересовані сторони згідно із схемою\nоповіщення, що розробляється для таких випадків у кожному\nавіаційному суб'єкті.\n71. Експлуатант у разі потреби проводить перевірку\nповітряного судна за участю відповідних фахівців. Для виконання\nтаких перевірок експлуатант розробляє відповідні інструкції, що\nзатверджуються керівником аеропорту.\n72. В аеропорту вживаються належні заходи для охорони\nповітряного судна, у тому числі повітряних суден авіації\nзагального призначення, згідно з відповідною інструкцією,\nзатвердженою керівником аеропорту.\n73. Спеціально уповноважений орган з питань авіаційної\nбезпеки цивільної авіації має право в разі отримання інформації\nпро знаходження на борту повітряного судна небезпечних предметів\nта речовин доручити керівнику аеропорту з метою забезпечення\nбезпеки польоту здійснити перевірку пасажирів, ручної поклажі,\nбагажу, вантажу, кур'єрських і поштових відправлень, що прибувають\nз аеропортів, розташованих у регіонах з підвищеним рівнем загрози,\nабо з тих, де контроль на безпеку не виконувався належним чином.\n74. У разі отримання перед вильотом інформації про\nзнаходження на борту повітряного судна небезпечних предметів і\nречовин це повітряне судно повинно бути розвантажене, а пасажири\nта екіпаж з ручною поклажею та багажем за дорученням керівника\nаеропорту повинні бути висаджені. Завантаження і продовження\nпольоту такого повітряного судна може бути дозволено тільки після\nповторної перевірки та складення відповідного акта.\n75. З метою охорони об'єктів радіонавігаційного забезпечення\nзасобів і служб від актів незаконного втручання керівник\nУкраїнського державного підприємства з обслуговування повітряного\nруху (далі - Украерорух) забезпечує розроблення та погоджує із\nспеціально уповноваженим органом з питань авіаційної безпеки\nцивільної авіації програму безпеки своїх об'єктів та несе\nвідповідальність за її реалізацію.\nЗахист об'єктів радіонавігаційного забезпечення засобів і\nслужб здійснюється шляхом:\nвстановлення огорожі за периметром об'єктів радіонавігації;\nвведення пропускного режиму на об'єктах радіонавігації;\nвикористання технічних засобів охорони;\nздійснення охорони працівниками служби охорони;\nвикористання службових собак.\nКерівник Украероруху:\nвизначає перелік об'єктів радіонавігаційного забезпечення, що\nпідлягають охороні;\nвизначає дублюючі об'єкти радіонавігаційного забезпечення на\nвипадок виходу з ладу основних;\nвідповідає за стан доріг до віддалених об'єктів\nрадіонавігації для забезпечення оперативного прибуття групи\nреагування в разі надходження інформації про спробу проникнення\nсторонніх осіб до цих об'єктів.\nРозділ V\nКОНТРОЛЬ НА БЕЗПЕКУ\n76. Контроль на безпеку здійснюється стосовно членів екіпажу,\nпасажирів, їх ручної поклажі та багажу, вантажу, кур'єрських і\nпоштових відправлень, бортприпасів, включаючи бортове харчування.\n77. Контроль на безпеку здійснюється за технологією,\nзатвердженою керівником аеропорту, розробленою відповідно до вимог\nінструкції ( z1555-04 ) з організації та здійснення контролю на\nбезпеку в аеропортах, що затверджується спеціально уповноваженим\nорганом з питань авіаційної безпеки цивільної авіації.\nМінімальні вимоги до забезпечення контролю на безпеку повинні\nвключати огляд членів екіпажу, пасажирів, їх ручної поклажі та\nбагажу, але не обмежуватися цим.\n78. Пасажири повинні пройти контроль на безпеку до отримання\nдозволу піднятися на борт повітряного судна або до того, як пройти\nдо стерильної зони.\n79. Ручна поклажа і багаж, які члени екіпажу та пасажири\nмають при собі, повинні бути пред'явлені для проходження контролю\nна безпеку.\n80. Стерильні зони, до яких проходять пасажири після контролю\nна безпеку, оснащуються надійними запорами та засобами контролю за\nвсіма доступами до стерильної зони. Перед пропуском пасажирів до\nстерильної зони служба авіаційної безпеки аеропорту повинна\nздійснити її ретельну перевірку.\nКонтроль за входом та виходом із стерильної зони покладається\nна старшого зміни підрозділу контролю на безпеку служби авіаційної\nбезпеки аеропорту, а із зон паспортного контролю в міжнародних\nаеропортах - на старшого зміни підрозділу територіального органу\nцентрального органу з питань охорони державного кордону.\n81. Контроль на безпеку до посадки в повітряне судно\nздійснюється уповноваженими особами служби авіаційної безпеки з\nвикористанням як технічних засобів, так і ручного огляду.\n82. Для належного забезпечення контролю на безпеку\nзастосовується вибірковий ручний огляд пасажирів, ручної поклажі\nта багажу.\n83. Предмети, заборонені для перевезення повітряним\nтранспортом, вилучаються персоналом, який здійснює контроль на\nбезпеку, із складенням відповідного акта. У разі виявлення зброї,\nвибухових речовин і пристроїв, інших предметів, що можуть бути\nвикористані для здійснення акту незаконного втручання, про це\nповідомляється органам Національної поліції. { Частина перша статті 83 із змінами, внесеними згідно із Законом\nN 901-VIII ( 901-19 ) від 23.12.2015 }\nПерелік предметів, заборонених до перевезення повітряним\nтранспортом ( 723-2007-п ), затверджується Кабінетом Міністрів\nУкраїни за поданням спеціально уповноваженого органу з питань\nавіаційної безпеки цивільної авіації.\n84. Вилучені предмети, заборонені для перевезення в салоні,\nале дозволені для перевезення повітряним транспортом, можуть\nперевозитись як окрема одиниця багажу в багажному відсіку\nповітряного судна і повертатися пасажиру в кінцевому пункті\nпризначення.\n85. Особа, яка відмовляється від контролю на безпеку або\nпред'явлення для такого контролю ручної поклажі, багажу, що їй\nналежить, до перевезення повітряним судном не допускається.\n86. Заходи щодо забезпечення безпеки польотів повинні\nвиключати можливість контакту між пасажирами, які пройшли контроль\nна безпеку, і особами, які не пройшли такого контролю, у тому\nчислі з авіаційним персоналом, який не має відношення до\nобслуговування даного рейсу.\n87. У разі контакту між пасажирами, які пройшли контроль на\nбезпеку, і особами, які не пройшли такого контролю, обов'язково\nвиконуються такі дії:\nстерильна зона повністю звільняється, і працівники\nвідповідного уповноваженого органу чи служби авіаційної безпеки\nздійснюють її ретельний огляд;\nпасажири підлягають повторному контролю на безпеку;\nякщо пасажири, які готуються до вильоту, увійшли до\nповітряного судна після випадкового контакту з іншими пасажирами,\nу такому судні проводиться спеціальний огляд з метою забезпечення\nбезпеки.\n88. У разі надходження інформації після вильоту повітряного\nсудна про неналежне виконання заходів контролю на безпеку під час\nпідготовки міжнародного рейсу спеціально уповноважений орган з\nпитань авіаційної безпеки цивільної авіації терміново інформує про\nце відповідний уповноважений орган цивільної авіації аеропорту до\nприбуття повітряного судна.\n89. Керівництво авіаційних суб'єктів, що виконують\nпасажирські перевезення, зобов'язане включати до своїх програм\nвідповідні заходи з метою попередження доставки на борт\nповітряного судна транзитними і трансферними пасажирами\nзаборонених предметів і речовин.\nЗазначені заходи включають будівництво стерильних залів для\nтранзитних і трансферних пасажирів, що виключають можливість\nконтакту між особами, які не пройшли контролю на безпеку. У разі\nвідсутності таких залів транзитні та трансферні пасажири, їх ручна\nпоклажа і багаж підлягають контролю на безпеку, як в аеропорту\nвильоту.\nКерівництво аеропортів повинно забезпечувати обладнання\nприміщень аеровокзалів таким чином, щоб спростити процедуру\nконтролю на безпеку транзитних і трансферних пасажирів.\n90. У разі надходження достовірної інформації про прибуття до\nаеропорту транзитних пасажирів з аеропорту, в якому неналежним\nчином проводився контроль на безпеку, керівник транзитного\nаеропорту забезпечує проведення повторного контролю на безпеку\nпасажирів, їх ручної поклажі та багажу з метою виявлення предметів\nі речовин, заборонених до перевезення повітряним судном.\n91. Пасажири, які мають дипломатичний статус, проходять\nконтроль на безпеку на загальних підставах.\nКонтроль на безпеку дипломатичної пошти та консульських валіз\nздійснюється тільки із застосуванням технічних засобів контролю на\nбезпеку.\nДипломатична пошта та консульська валіза не підлягають\nрозпечатуванню та затримці. Усі відправлення, що становлять\nдипломатичну пошту, та консульська валіза повинні мати видимі\nзовнішні ознаки, що визначають їх характер, та можуть містити лише\nдипломатичні документи, службову кореспонденцію або предмети,\nпризначені для службового користування. У разі виявлення серйозних\nпідстав вважати, що в дипломатичній пошті або консульській валізі\nміститься щось інше, уповноважені органи можуть вимагати, щоб\nдипломатична пошта або консульські валізи були розпечатані\nуповноваженим представником дипломатичного представництва або\nконсульської установи іноземної держави в Україні. У разі, якщо\nтакий представник відмовляється виконати цю вимогу, дипломатична\nпошта та консульська валіза повертаються відправнику.\n92. Від проходження контролю на безпеку звільняються:\nособи, що охороняються державою згідно із Законом України\n\"Про державну охорону органів державної влади та посадових осіб\"\n( 160/98-ВР );\nофіційні особи іноземних держав, які згідно з протоколом\nперебування в Україні підлягають державній охороні;\nручна поклажа, багаж, що належать зазначеним особам.\n93. Порядок організації, виконання та забезпечення повітряних\nперевезень осіб, зазначених у пункті 92, визначається Кабінетом\nМіністрів України.\n94. Контроль на безпеку інвалідів та осіб, які їх\nсупроводжують, а також ручної поклажі та багажу таких пасажирів\nпроводиться окремо від основного потоку пасажирів.\nЗазначені особи супроводжуються до повітряного судна\nбезпосередньо після здійснення контролю на безпеку.\n95. Пасажири, які мають електронні пристрої для стимуляції\nсерцевої діяльності, підлягають особистому контролю на безпеку без\nвикористання технічних засобів.\n96. Перевезення зброї регламентується інструкцією\n( z0378-05 ), затвердженою центральним органом виконавчої влади з\nпитань транспорту за погодженням з Міністерством внутрішніх справ\nУкраїни.\n97. Агент авіаперевезень з реєстрації авіаквитків повідомляє\nслужбу авіаційної безпеки аеропорту та експлуатанта про реєстрацію\nпасажира, який на законних підставах має при собі зброю. Особи,\nякі мають при собі вогнепальну або холодну зброю, повинні під час\nреєстрації авіаквитків заявити про це і здати холодну зброю, а\nтакож вогнепальну зброю в розрядженому стані і окремо набої до неї\nдля збереження на період польоту відповідальній особі служби\nавіаційної безпеки аеропорту вильоту.\n98. Відповідальна особа служби авіаційної безпеки аеропорту:\nздійснює перевірку наявності в пасажира права на носіння\nзброї;\nперевіряє, чи зброя розряджена;\nзаповнює картку за формою, встановленою спеціально\nуповноваженим органом з питань авіаційної безпеки цивільної\nавіації за погодженням з Міністерством внутрішніх справ України,\nодин примірник якої передає пасажиру, другий - агенту\nавіаперевезень з реєстрації авіаквитків, третій - командиру\nповітряного судна;\nпоміщає зброю та боєприпаси у встановленому місці повітряного\nсудна.\n99. Експлуатант повітряного судна, на якому перевозиться\nпасажир із зброєю:\nзабезпечує зберігання зброї на борту повітряного судна в\nмісці, недоступному для пасажирів під час польоту;\nсповіщає службу авіаційної безпеки аеропорту призначення про\nперевезення зброї для організації зустрічі даного рейсу;\nне обслуговує спиртними напоями в польоті пасажирів, зброя\nяких перевозиться даним рейсом.\n100. Відповідальна особа служби авіаційної безпеки аеропорту\nпризначення:\nотримує зброю від командира повітряного судна під розпис у\nкартці;\nвидає зброю власнику в спеціальному приміщенні поза\nконтрольованою зоною аеропорту під розпис у картці.\n101. Перевезення пасажирів із зброєю в салоні повітряного\nсудна допускається у випадках, передбачених законодавством\n(перевезення спеціальної пошти, вантажів, конвоювання осіб). Такі\nпасажири повинні мати спеціальний дозвіл уповноважених органів.\nПасажири, які перебувають із зброєю в салоні повітряного\nсудна, попереджаються експлуатантом про порядок застосування\nзброї.\nЕкіпаж інформують про наявність озброєних пасажирів та їх\nмісця в салоні.\n102. Вогнепальну та холодну зброю військових нарядів\n(караулів, спортивних команд, геологічно-пошукових партій)\nдозволяється перевозити повітряним транспортом як зареєстрований\nбагаж у разі наявності відповідних документів.\nЗброя повинна бути в розрядженому стані та запакована окремо\nвід набоїв. Така зброя перевозиться на повітряному судні в місці,\nнедоступному для всіх осіб, у спеціальному контейнері.\n103. Дозвіл на право ввезення та вивезення зброї повітряними\nсуднами цивільної авіації за межі України надається у\nвстановленому законодавством порядку.\n104. У разі підвищеної загрози безпеці цивільної авіації на\nборту повітряного судна України під час виконання рейсу може\nзнаходитись озброєна охорона з числа підготовлених співробітників\nправоохоронних органів, які мають відповідний дозвіл.\n105. Контроль на безпеку зареєстрованого багажу здійснюється\nвідповідно до вимог технології, затвердженої керівником аеропорту.\n106. Багаж для перевезення повітряним транспортом приймається\nтільки від пасажирів, які мають авіаквитки на відповідний рейс.\n107. Після реєстрації багажу відповідальність за його\nзбереження і запобігання доступу до нього сторонніх осіб до\nзавантаження у повітряне судно несуть відповідні служби аеропорту,\nа після завантаження - перевізник.\n108. Доступ до зон накопичення багажу і до пунктів його\nперевантаження дозволяється тільки особам, яким надано дозвіл на\nперебування у відповідній зоні.\n109. Багаж пасажирів доставляється на борт повітряного судна\nпісля здійснення контролю на безпеку. У разі надходження\nінформації про неналежне здійснення контролю на безпеку багаж\nпасажирів може бути вивантажений для проведення повторного\nконтролю на безпеку, у тому числі в транзитному аеропорту.\n110. Зареєстрований багаж у разі відмови пасажира від\nпроходження контролю на безпеку підлягає поверненню його власнику.\nАгент авіаперевезень зобов'язаний повідомити про такого\nпасажира відповідний підрозділ територіального органу Національної\nполіції в аеропорту. { Частина друга статті 110 із змінами, внесеними згідно із Законом\nN 901-VIII ( 901-19 ) від 23.12.2015 }\n111. У кожному аеропорту створюються умови для зберігання\nзасланого, незапитаного, невпізнаного багажу на період, необхідний\nдля його досилання, запитання або знищення.\n112. Вантаж, кур'єрські та поштові відправлення, призначені\nдля перевезення пасажирськими рейсами, підлягають обов'язковому\nконтролю на безпеку до завантаження їх на борт повітряного судна.\n113. Вантаж, кур'єрські та поштові відправлення, призначені\nдля перевезення пасажирськими рейсами, до яких не був застосований\nконтроль на безпеку, не приймаються до перевезення та завантаження\nна борт повітряного судна.\n114. Контроль на безпеку вантажу, призначеного для\nперевезення вантажними рейсами, здійснюється шляхом перевірки\nперевізних документів, фізичного огляду стану упаковки та\nвизначення зареєстрованих агентів, експедиторів вантажу, але не\nобмежується цими заходами.\n115. Затвердження зареєстрованих агентів, експедиторів\nвантажу здійснюється спеціально уповноваженим органом з питань\nавіаційної безпеки цивільної авіації за поданням експлуатантів та\nаеропортів.\n116. Зареєстрований агент, експедитор вантажу визначає особу,\nяка відповідає за забезпечення авіаційної безпеки, що погоджується\nіз спеціально уповноваженим органом з питань авіаційної безпеки\nцивільної авіації.\n117. Контроль на безпеку вантажу, кур'єрських і поштових\nвідправлень здійснюється відповідно до вимог технології,\nзатвердженої керівником аеропорту.\n118. Центральний орган виконавчої влади з питань зв'язку\nзабезпечує встановлення в місцях міжнародного поштового обміну\nвідповідного обладнання для здійснення контролю за вкладеннями\nпоштових відправлень та несе відповідальність за їх безпеку.\n119. Багаж, вантаж, кур'єрські та поштові відправлення\nповинні оброблятися та зберігатися в захищених приміщеннях для\nзапобігання вкладенню в них зброї, вибухових пристроїв та інших\nнебезпечних предметів.\n120. У вантажних терміналах аеропортів з метою обмеження\nдоступу до них сторонніх осіб вводиться пропускний режим.\n121. Транспортування багажу, вантажу, кур'єрських і поштових\nвідправлень у межах контрольованої зони аеропорту здійснюється в\nсупроводі персоналу служби авіаційної безпеки спільно з\nполіцейськими, що працюють в аеропортах (на аеродромах) відповідно\nдо правил супроводження в контрольованих зонах авіапідприємств\nматеріальних цінностей і пасажирів, що затверджуються центральним\nорганом виконавчої влади з питань транспорту. { Стаття 121 із змінами, внесеними згідно із Законом N 901-VIII\n( 901-19 ) від 23.12.2015 }\n122. Бортове харчування і бортприпаси до завантаження на борт\nповітряного судна підлягають контролю на безпеку з метою\nзапобігання перевезенню зброї, вибухових пристроїв та інших\nнебезпечних предметів.\nВідповідальність за якість бортового харчування, організацію\nзапобігання його навмисному отруєнню несуть керівники підприємств,\nщо його поставляють.\nРозділ VI\nТЕХНІЧНІ ЗАСОБИ ЗАБЕЗПЕЧЕННЯ БЕЗПЕКИ\nЦИВІЛЬНОЇ АВІАЦІЇ\n123. В аеропортах України для забезпечення безпеки\nвикористовується таке обладнання:\nдля захисту від проникнення до контрольованої зони та\nоб'єктів аеропорту - захисні огорожі, пропускні пункти,\nавтоматизовані системи контролю за доступом, кодові замки тощо;\nдля виявлення та індексації випадків проникнення до\nконтрольованої зони - сигналізація за периметром, охоронна\nсигналізація, замкнута телевізійна система спостереження тощо;\nзахисні укриття з насипом для знешкодження вибухонебезпечних\nпредметів і речовин, транспортні засоби для перевезення\nвибухонебезпечних предметів і речовин тощо;\nзасоби зв'язку - телефонні апарати з функцією визначення\nномера абонента, інші засоби;\nдля проведення контролю на безпеку - рентгенотелевізійні\nінтроскопи, стаціонарні металошукачі, портативні (ручні)\nметалодетектори, детектори вибухових речовин, інші засоби\nвиявлення зброї і вибухових речовин.\n124. Технічні засоби контролю на безпеку повинні мати\nсертифікат, визнаний спеціально уповноваженим органом з питань\nавіаційної безпеки цивільної авіації.\n125. Рентгенівське обладнання для контролю на безпеку\nзастосовується відповідно до норм радіаційної безпеки.\n126. Засоби вимірювальної техніки для обслуговування\nобладнання для забезпечення безпеки підлягають випробуванню\nвідомчою метрологічною службою згідно з вимогами державних\nстандартів.\n127. Технічні засоби контролю на безпеку повинні відповідати\nдержавним стандартам України. Спеціально уповноважений орган з\nпитань авіаційної безпеки цивільної авіації згідно із\nзаконодавством розробляє нові стандарти та в разі потреби вносить\nзміни до чинних.\n128. У програмі авіаційної безпеки авіаційних суб'єктів\nповинні міститися дані про обладнання для забезпечення безпеки\nцивільної авіації, що використовується, періодичність його\nперевірок.\n129. Авіаційні суб'єкти, які використовують технічні засоби\nконтролю на безпеку, зобов'язані складати графіки профілактичного\nтехнічного обслуговування та ремонту цих технічних засобів і мати\nсертифікований персонал для їх здійснення.\nРозділ VII\nПЕРСОНАЛ АВІАЦІЙНОЇ БЕЗПЕКИ\n130. Вимоги до персоналу з питань авіаційної безпеки стосовно\nйого загальної і спеціальної освіти, віку, набутого досвіду та\nстану здоров'я визначаються положенням про службу авіаційної\nбезпеки, що затверджується центральним органом виконавчої влади з\nпитань транспорту.\nЗ метою якісного підбору персоналу, який виконує обов'язки у\nсфері авіаційної безпеки, уповноважені особи аеропортів,\nексплуатантів, орендарів, відповідальні за підбір цього персоналу,\nзобов'язані організувати перевірки кандидатів у порядку,\nвизначеному законодавством, за напрямами:\nза попереднім місцем роботи чи навчання;\nу правоохоронних органах;\nза станом здоров'я;\nу пунктах наркологічного контролю.\n131. Спеціально уповноважений орган з питань авіаційної\nбезпеки цивільної авіації організовує розроблення, реалізацію та\nконтроль за виконанням програм підготовки персоналу з питань\nавіаційної безпеки.\n132. Сертифікація навчальних закладів, які готують персонал з\nпитань авіаційної безпеки, а також авіаперсоналу, який пройшов\nнавчання в таких закладах, здійснюється відповідно до правил\nсертифікації ( z0063-06 ), що розробляються спеціально\nуповноваженим органом з питань авіаційної безпеки цивільної\nавіації та затверджуються центральним органом виконавчої влади з\nпитань транспорту.\n133. Персонал, який не має відповідного сертифіката, не може\nбути допущений до виконання робіт, пов'язаних із забезпеченням\nавіаційної безпеки.\n134. Спеціально уповноважений орган з питань авіаційної\nбезпеки цивільної авіації здійснює контроль та надає допомогу під\nчас проведення навчальними закладами семінарів і курсів з питань\nавіаційної безпеки.\n135. З метою визначення рівня підготовки персоналу з питань\nавіаційної безпеки спеціально уповноважений орган з питань\nавіаційної безпеки цивільної авіації здійснює перевірки\nвідповідності організації та проведення навчального процесу\nзатвердженим програмам.\nРозділ VIII\nКООРДИНАЦІЯ ДІЙ У РАЗІ\nВИНИКНЕННЯ КРИЗОВИХ СИТУАЦІЙ\n136. Операція щодо врегулювання кризової ситуації, пов'язаної\nіз захопленням та угоном повітряних суден, здійснюється на\nпідставі заходів щодо запобігання і припинення захоплення та угону\nповітряних суден цивільної авіації, затверджених центральним\nорганом виконавчої влади з питань транспорту.\n137. У кожному аеропорту (на аеродромі) розробляється\nвідповідний план на вирішення кризової ситуації.\n138. У плані зазначаються керівники операції, склад керівного\nштабу, кількість особового складу від відповідного міністерства,\nіншого центрального органу виконавчої влади, що залучається до\nоперації, необхідне обладнання і засоби зв'язку, функції\nвідповідного підрозділу та порядок їх дій за етапами операції.\n139. У разі захоплення повітряного судна українського\nексплуатанта на території іншої держави або повітряного судна\nексплуатанта іншої держави на території України відповідна сторона\nкерується положеннями як національного, так і міжнародного\nзаконодавства.\n140. З метою визначення ефективності планів, призначених для\nврегулювання кризових ситуацій, і підтримання практичних навичок\nкерування діями у відповідь на вчинення актів незаконного\nвтручання проводяться практичні заняття, які є формою спільної\nпідготовки підрозділів заінтересованих міністерств та інших\nцентральних органів виконавчої влади.\n141. Спеціально уповноважений орган з питань авіаційної\nбезпеки цивільної авіації подає пропозиції щодо проведення\nпрактичних занять. Відповідальними за їх підготовку і проведення є\nміністерства та інші центральні органи виконавчої влади, зазначені\nв плані дій у відповідь на вчинення актів незаконного втручання в\nчастині, що їх стосується.\n142. Керівники авіаційних суб'єктів несуть відповідальність\nза підготовку свого персоналу до зворотних дій.\n143. У ході врегулювання кризової ситуації всі запити щодо\nотримання інформації з урегулювання кризової ситуації повинні\nпередаватися і опрацьовуватися уповноваженою особою.\n144. Відповідна інформація стосовно повітряного судна\nіноземного експлуатанта, щодо якого вчинено акт незаконного\nвтручання на території України, передається через Міністерство\nзакордонних справ України:\nдержаві реєстрації повітряного судна;\nдержаві експлуатанта повітряного судна;\nдержаві, громадяни якої загинули, поранені або затримані в\nрезультаті акту незаконного втручання.\n145. У разі вчинення чи спроби вчинення акту незаконного\nвтручання в діяльність цивільної авіації спеціально уповноважений\nорган з питань авіаційної безпеки цивільної авіації готує та\nпередає до Міжнародної організації цивільної авіації:\nпопереднє сповіщення про акт незаконного втручання протягом\n30 діб з дня вчинення акту;\nостаточне сповіщення про акт незаконного втручання протягом\n60 діб з дня вчинення акту.\n146. Після врегулювання кризової ситуації командир та члени\nекіпажу повітряного судна, щодо якого була вчинена спроба або акт\nнезаконного втручання, письмово інформують керівника авіаційного\nсуб'єкта про заходи, вжиті для запобігання або ліквідації\nнаслідків такого акту.\nКерівник авіаційного суб'єкта подає до спеціально\nуповноваженого органу з питань авіаційної безпеки цивільної\nавіації узагальнену інформацію про вчинення спроби або акту\nнезаконного втручання.\nРозділ IX\nОЦІНКА ЕФЕКТИВНОСТІ ЗАХИЩЕНОСТІ\nАВІАЦІЙНИХ СУБ'ЄКТІВ ВІД АКТІВ\nНЕЗАКОННОГО ВТРУЧАННЯ\n147. З метою визначення захищеності авіаційних суб'єктів,\nпідготовки персоналу до зворотних дій проводяться інспекційні\nперевірки стану авіаційної безпеки.\n148. Спеціально уповноважений орган з питань авіаційної\nбезпеки цивільної авіації здійснює планові, комплексні,\nсертифікаційні та позапланові перевірки. У разі потреби можуть\nздійснюватися перевірки стану авіаційної безпеки групи або окремих\nавіаційних суб'єктів. Кожний авіаційний суб'єкт підлягає перевірці\nне більше одного разу на рік. Щорічні узагальнені звіти про\nпідсумки перевірок стану авіаційної безпеки використовуються для\nрозроблення заходів щодо підвищення рівня авіаційної безпеки та\nподаються до правоохоронних органів за їх запитом.\n149. Планові перевірки стану авіаційної безпеки в авіаційних\nсуб'єктах проводяться один раз на рік. Перевіряються наявність\nдокументації з питань авіаційної безпеки, її відповідність\nзаконодавству, а також ефективність практичних заходів із\nзабезпечення авіаційної безпеки. За результатами перевірки\nскладається звіт, який повинен містити:\nвідомості про стан реалізації програми забезпечення\nавіаційної безпеки авіаційних суб'єктів;\nдані про стан огорожі між контрольованою та неконтрольованою\nзонами із зовнішнього та внутрішнього боків;\nопис процедур регулювання доступу до контрольованої,\nстерильної зон та зони обмеженого доступу, а також функціонування\nпропускної системи;\nзаходи захисту контрольованої, стерильної зон та зони\nобмеженого доступу;\nзаходи, передбачені для охорони повітряних суден, об'єктів\nрадіонавігаційного забезпечення, служби обслуговування повітряного\nруху, електрогенераторного та розподільного обладнання, авіаційних\nпаливних складів, мережі водопостачання, засобів зв'язку тощо;\nдані про ефективність систем сигналізації та спостереження;\nдані про ефективність систем освітлення з огляду забезпечення\nбезпеки вразливих точок;\nрезультати контролю на безпеку пасажирів, їх ручної поклажі,\nбагажу, а також захисту стерильної зони;\nзаходи безпеки, що застосовуються під час обробки та\nзберігання зареєстрованого багажу, кур'єрських і поштових\nвідправлень та бортприпасів;\nзаходи безпеки в пунктах приготування бортового харчування і\nбортприпасів, що доставляються на повітряні судна;\nопис процедур забезпечення авіаційної безпеки експлуатантів,\nщо провадять свою діяльність в аеропорту;\nопис процедур, запроваджених в аеропорту на випадок кризової\nситуації;\nдані про діяльність рухомого, основного (стаціонарного)\nаварійного оперативного центру аеропорту з огляду на їх\nрозташування, доступ, наявність необхідних засобів, резервного\nзабезпечення;\nдані про організацію діяльності підрозділу, відповідального\nза забезпечення авіаційної безпеки в аеропорту;\nпрограми навчання і підготовки співробітників служби\nавіаційної безпеки та іншого персоналу аеропорту;\nдані про регулярність проведення навчань для відпрацювання\nзаходів безпеки;\nдані про потребу авіаційних суб'єктів у підготовці персоналу\nз питань авіаційної безпеки;\nдані про періодичність проведення нарад, персональний склад і\nповноваження аеропортового комітету безпеки;\nдані про реалізацію рекомендацій контролюючого органу,\nвисловлених під час попередніх перевірок.\n150. До звіту про підсумки перевірки стану авіаційної безпеки\nвключаються також плани та графічні матеріали, що детально\nвідображають функції та конфігурацію конкретних зон аеропорту.\n151. Порядок проведення перевірки стану авіаційної безпеки в\nавіаційних суб'єктах здійснюється відповідно до інструкції, яка\nзатверджується спеціально уповноваженим органом з питань\nавіаційної безпеки цивільної авіації.\n152. З метою визначення ефективності виконання програм\nзабезпечення авіаційної безпеки авіаційних суб'єктів спеціально\nуповноваженим органом з питань авіаційної безпеки цивільної\nавіації проводяться комплексні перевірки дотримання авіаційної\nбезпеки. Для цього складають поточні та перспективні плани\nкомплексних перевірок, які охоплюють усі аспекти діяльності\nавіаційних суб'єктів стосовно забезпечення авіаційної безпеки.\n153. Комплексні перевірки проводять один раз на три роки.\n154. Спеціально уповноважений орган з питань авіаційної\nбезпеки цивільної авіації може залучати для проведення комплексних\nперевірок працівників служб авіаційної безпеки інших авіаційних\nсуб'єктів, а також незалежних спеціалістів і експертів.\n155. Порядок проведення комплексних перевірок авіаційних\nсуб'єктів з питань забезпечення авіаційної безпеки затверджується\nспеціально уповноваженим органом з питань авіаційної безпеки\nцивільної авіації. Сертифікаційні перевірки стану авіаційної\nбезпеки здійснюються згідно з правилами сертифікації авіаційних\nсуб'єктів, затвердженими центральним органом виконавчої влади з\nпитань транспорту.\n156. Позапланові перевірки здійснюються з метою оцінки стану\nготовності авіаційних суб'єктів до захисту від акту незаконного\nвтручання, а також у разі отримання повідомлення про загрозу\nздійснення такого акту та в інших випадках.\n157. Спеціально уповноважений орган з питань авіаційної\nбезпеки цивільної авіації згідно із законодавством застосовує\nсанкції до авіаційних суб'єктів, які неналежним чином виконують\nвимоги програм забезпечення авіаційної безпеки.\n158. Керівники авіаційних суб'єктів проводять перевірки стану\nзабезпечення авіаційної безпеки щороку згідно з власними планами.\nЗа результатами перевірок визначаються заходи щодо усунення\nвиявлених недоліків.\nКерівники авіаційних суб'єктів забезпечують подання до\nспеціально уповноваженого органу з питань авіаційної безпеки\nцивільної авіації звітів про стан забезпечення авіаційної безпеки\nта результати роботи служб авіаційної безпеки:\nщокварталу - до 5 числа першого місяця наступного кварталу;\nщороку - до 10 числа першого місяця наступного року.\nЗаходи щодо забезпечення авіаційної безпеки повинні бути\nадекватними рівню існуючої загрози.\n159. Аналіз та узагальнення інформації, визначення рівня\nзабезпечення авіаційної безпеки здійснює спеціально уповноважений\nорган з питань авіаційної безпеки цивільної авіації.\n160. Інформація про загрозу авіаційній безпеці, отримана з\nбудь-якого джерела, терміново передається Службі безпеки України.\n161. Інформація про загрозу авіаційній безпеці носить\nконфіденційний характер і доводиться спеціально уповноваженим\nорганом з питань авіаційної безпеки цивільної авіації до кожної\nзаінтересованої юридичної особи в частині, що її стосується.\n162. Оцінка загрози авіаційній безпеці авіаційних суб'єктів\nздійснюється відповідним уповноваженим органом або особою на\nпідставі інформації, отриманої від спеціально уповноваженого\nоргану з питань авіаційної безпеки цивільної авіації,\nправоохоронних органів, з інших джерел, у тому числі анонімних.\n163. Оцінка рівня загрози здійснюється на підставі Інструкції\nоцінки рівня загрози безпеці цивільної авіації (далі -\nІнструкція), де визначаються критерії загрози, включаючи\nінформацію про діяльність міжнародних і внутрішніх терористичних\nугруповань, а також перелік адекватних заходів, що вживаються\nспеціально уповноваженим органом з питань авіаційної безпеки\nцивільної авіації, аеропортом, експлуатантом для відповідного\nрівня загрози.\n164. Інструкція розробляється спеціально уповноваженим\nорганом з питань авіаційної безпеки цивільної авіації та\nзатверджується центральним органом виконавчої влади з питань\nтранспорту.\n165. Додаткові заходи щодо забезпечення авіаційної безпеки\nможуть бути вжиті як на постійній, так і на тимчасовій основі\nзалежно від отриманої інформації про загрозу, а також щодо\nаеропорту, окремої його зони або об'єкта, повітряного судна.\n166. Спеціально уповноважений орган з питань авіаційної\nбезпеки цивільної авіації призначає комісію для проведення\nрозслідувань актів незаконного втручання в діяльність цивільної\nавіації.\n167. У разі спроби або вчинення акту незаконного втручання на\nтериторії України щодо повітряних суден іноземних експлуатантів\nурядову комісію з розслідування такого акту призначає Кабінет\nМіністрів України.\n168. Розслідування акту незаконного втручання проводиться\nвідповідно до правил проведення службових розслідувань актів\nнезаконного втручання в діяльність цивільної авіації ( z0106-11 ),\nщо затверджуються центральним органом виконавчої влади з питань\nтранспорту.\n169. У разі, якщо акт незаконного втручання в діяльність\nцивільної авіації стосується інтересів іншої держави, Кабінет\nМіністрів України за ініціативою спеціально уповноваженого органу\nз питань авіаційної безпеки цивільної авіації може дати дозвіл на\nучасть у розслідуванні такого акту уповноваженим представникам\nцієї держави.\nВисновки за результатами розслідування від імені України\nнадаються цій державі в установленому порядку.\n170. Розслідування акту незаконного втручання в діяльність\nцивільної авіації, вчиненого за межами України проти повітряного\nсудна, що знаходиться у державному реєстрі цивільних повітряних\nсуден України, проводиться згідно із законодавством держави, на\nтериторії якої вчинено акт незаконного втручання. За згодою\nуповноваженого органу такої держави для участі в розслідуванні\nможуть бути направлені уповноважені представники України.\n171. Комісія, призначена для проведення розслідування акту\nнезаконного втручання, після його закінчення складає акт за\nрезультатами розслідування з визначенням причин, заходів для\nпідвищення рівня авіаційної безпеки, пропозицій щодо подальшого\nзапобігання здійсненню таких актів та внесенням корективів до\nвідповідних програм безпеки.\n172. Спеціально уповноважений орган з питань авіаційної\nбезпеки цивільної авіації доводить результати проведення\nрозслідування акту незаконного втручання до відома всіх\nзаінтересованих сторін у частині, що їх стосується.\nРозділ X\nФІНАНСУВАННЯ ВИТРАТ НА ЗАБЕЗПЕЧЕННЯ\nАВІАЦІЙНОЇ БЕЗПЕКИ\n173. Фінансування витрат на забезпечення авіаційної безпеки\nздійснюється відповідно до Положення про державний спеціалізований\nфонд фінансування загальнодержавних витрат на авіаційну діяльність\nта участь України в міжнародних авіаційних організаціях, що\nзатверджується Кабінетом Міністрів України, у межах коштів, що\nнадходять до спеціального фонду державного бюджету на відповідний\nрік для забезпечення діяльності цивільної авіації в Україні та\nучасті України в міжнародних організаціях, а також на утримання\nспеціально уповноваженого органу з питань авіаційної безпеки\nцивільної авіації.\n174. Державний спеціалізований фонд фінансування\nзагальнодержавних витрат на авіаційну діяльність створюється за\nрахунок зборів, добровільних внесків та інших надходжень згідно з\nПоложенням про цей фонд.\n\nПро Державну програму авіаційної безпеки цивільної авіації\nЗакон України; Програма від 20.02.2003 № 545-IV\n\nВтрата чинності від 12.04.2017 , підстава — 1965-VIII\nПостійна адреса:\nhttps://zakon.rada.gov.ua/go/545-15\nЗаконодавство України\nстаном на 22.02.2026\n\nвтратив чинність"
    }
  ],
  "definitions": []
}