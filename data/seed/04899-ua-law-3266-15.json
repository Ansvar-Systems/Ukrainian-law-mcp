{
  "id": "ua-law-3266-15",
  "type": "statute",
  "title": "Закон України (3266-15)",
  "title_en": "",
  "short_name": "3266-15",
  "status": "in_force",
  "issued_date": "2005-12-22",
  "url": "https://zakon.rada.gov.ua/laws/show/3266-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до деяких законів України\nщодо помічників-консультантів депутата місцевої ради\n( Відомості Верховної Ради України (ВВР), 2006, N 16, ст.133 )\n\nВерховна Рада України п о с т а н о в л я є :\nI. Внести зміни до таких законів України:\n1. У Законі України \"Про місцеве самоврядування в Україні\"\n( 280/97-ВР ) (Відомості Верховної Ради України, 1997 р., N 24,\nст. 170; 1998 р., N 48, ст. 292; 1999 р., N 41, ст. 372; 2001 р.,\nN 9, ст. 39, N 32, ст. 172, N 49, ст. 259; 2003 р., N 28, ст. 216;\n2004 р., N 19, ст. 259, N 23, ст. 323; 2005 р., N 7-8, ст. 162,\nNN 17-19, ст. 267, N 21, ст. 303, N 49, ст. 519):\n1) частину першу статті 26 доповнити пунктом 53 такого\nзмісту:\n\"53) затвердження відповідно до закону Положення про\nпомічника-консультанта депутата ради та опису посвідчення\nпомічника-консультанта депутата ради\";\n2) частину першу статті 43 доповнити пунктом 35 такого\nзмісту:\n\"35) затвердження відповідно до закону Положення про\nпомічника-консультанта депутата ради та опису посвідчення\nпомічника-консультанта депутата ради\".\n2. Розділ III Закону України \"Про статус депутатів місцевих\nрад\" ( 93-15 ) (Відомості Верховної Ради України, 2002 р., N 40,\nст. 290; 2004 р., N 14, ст. 196, N 22, ст. 316; 2005 р., N 51,\nст. 552) доповнити статтею 29-1 такого змісту:\n\" Стаття 29-1. Помічники-консультанти депутата місцевої ради\n1. Депутат місцевої ради може мати до п'яти\nпомічників-консультантів, які працюють на громадських засадах.\n2. Персональний підбір кандидатур на посаду\nпомічника-консультанта депутата місцевої ради, організацію їх\nроботи та розподіл обов'язків між ними здійснює особисто депутат\nмісцевої ради, який несе відповідальність щодо правомірності своїх\nрішень.\n3. Умови діяльності та кількість помічників-консультантів\nдепутата місцевої ради визначаються Положенням про\nпомічника-консультанта депутата місцевої ради, яке затверджується\nвідповідною радою.\n4. Помічником-консультантом депутата місцевої ради може бути\nлише громадянин України, який має загальну середню освіту.\nПомічник-консультант депутата місцевої ради у своїй роботі\nкерується Конституцією України ( 254к/96-ВР ) та законодавством\nУкраїни, а також Положенням про помічника-консультанта депутата\nвідповідної місцевої ради.\n5. Помічник-консультант депутата місцевої ради має право:\n1) входити і перебувати у приміщеннях відповідної місцевої\nради за пред'явленням посвідчення помічника-консультанта,\nдотримуючись встановленого порядку;\n2) одержувати надіслану на ім'я депутата місцевої ради\nпоштову й телеграфну кореспонденцію, відправляти її за дорученням\nдепутата місцевої ради;\n3) за дорученням депутата місцевої ради брати участь в\nорганізації вивчення громадської думки, потреб територіальної\nгромади, інформувати про них депутата відповідної місцевої ради та\nвносити пропозиції щодо шляхів їх вирішення;\n4) за письмовим зверненням депутата місцевої ради та за\nзгодою посадових осіб органів місцевого самоврядування\nкористуватися копіювально-розмножувальною та обчислювальною\nтехнікою.\n6. Помічник-консультант депутата місцевої ради зобов'язаний:\n1) дотримуватися вимог Конституції України ( 254к/96-ВР ),\nзаконодавства України, а також Положення про\nпомічника-консультанта депутата відповідної ради;\n2) при виконанні своїх обов'язків не допускати дій, що можуть\nнегативно впливати на виконання повноважень депутата місцевої\nради, утримуватися від заяв та вчинків, що компрометують депутата\nмісцевої ради;\n3) за дорученням депутата місцевої ради вивчати питання,\nнеобхідні депутату місцевої ради для здійснення його депутатських\nповноважень, готувати по них відповідні матеріали;\n4) допомагати депутату місцевої ради в організації проведення\nзвітів і зустрічей з виборцями;\n5) допомагати депутату місцевої ради в розгляді надісланих на\nйого ім'я поштою або поданих на особистому прийомі виборцями\nпропозицій, заяв і скарг громадян та вирішенні порушених у них\nпитань;\n6) надавати депутату місцевої ради організаційно-технічну та\nіншу необхідну допомогу при здійсненні ним депутатських\nповноважень.\n7. Помічнику-консультанту депутата місцевої ради видається\nпосвідчення, в якому має бути зазначено номер посвідчення, назву\nмісцевої ради, прізвище депутата місцевої ради, номер його\nвиборчого округу, а також те, що помічник-консультант депутата\nмісцевої ради працює на громадських засадах у відповідній раді.\nПосвідчення помічника-консультанта депутата місцевої ради, опис\nякого затверджується відповідною радою, видається місцевою радою\nза письмовим поданням депутата місцевої ради. Посвідчення\nпомічника-консультанта депутата місцевої ради вважається недійсним\nі підлягає поверненню до відповідної ради по закінченню\nповноважень депутата місцевої ради або за його письмовим\nподанням\".\nII. Цей Закон набирає чинності з дня його опублікування.\n\nПрезидент України В.ЮЩЕНКО\n\nм. Київ, 22 грудня 2005 року\nN 3266-IV\n\nПро внесення змін до деяких законів України щодо помічників-консультантів депутата місцевої ради\nЗакон України від 22.12.2005 № 3266-IV\n\nПрийняття від 22.12.2005\nПостійна адреса:\nhttps://zakon.rada.gov.ua/go/3266-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}