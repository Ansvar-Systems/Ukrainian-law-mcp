{
  "id": "ua-law-2996-20",
  "type": "statute",
  "title": "Закон України (2996-20)",
  "title_en": "",
  "short_name": "2996-20",
  "status": "in_force",
  "issued_date": "2023-03-21",
  "url": "https://zakon.rada.gov.ua/laws/show/2996-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до законів України \"Про громадянство України\" та \"Про забезпечення функціонування української мови як державної\" щодо умов прийняття до громадянства України\n\n(Відомості Верховної Ради (ВВР), 2023, № 64, ст.218)\n\nВерховна Рада України постановляє:\n\nI. Внести зміни до таких законів України:\n\n1. У Законі України \"Про громадянство України\" (Відомості Верховної Ради України, 2001 р., № 13, ст. 65 із наступними змінами):\n\n1) статтю 1 доповнити абзацом тридцять четвертим такого змісту:\n\n\"зобов’язання про складання іспитів з основ Конституції України , історії України та на рівень володіння державною мовою - письмово оформлена заява іноземця/особи без громадянства з числа осіб, які мають визначні заслуги перед Україною, прийняття яких до громадянства України становить державний інтерес для України, або які в установленому законодавством України порядку проходять військову службу за контрактом у Збройних Силах України, Державній спеціальній службі транспорту або Національній гвардії України, осіб, які отримали посвідку на тимчасове проживання на підставі частини двадцятої статті 4 Закону України \"Про правовий статус іноземців та осіб без громадянства\", про те, що в разі набуття громадянства України він протягом двох років складе іспити з основ Конституції України, історії України, на рівень володіння державною мовою і подасть документи про складання таких іспитів\";\n\n2) у статті 9 :\n\nу частині другій:\n\nдоповнити пунктом 1 -1 такого змісту:\n\n\"1 -1 ) знання основ Конституції України , історії України.\n\nСкладання іспитів з основ Конституції України , історії України здійснюються в порядку, встановленому Кабінетом Міністрів України\";\n\nпункт 2 доповнити абзацом сімнадцятим такого змісту:\n\n\"Для прийняття до громадянства України особи, які мають визначні заслуги перед Україною, прийняття яких до громадянства України становить державний інтерес для України, або які в установленому законодавством України порядку проходять військову службу за контрактом у Збройних Силах України, Державній спеціальній службі транспорту або Національній гвардії України, і особи, які отримали посвідку на тимчасове проживання на підставі частини двадцятої статті 4 Закону України \"Про правовий статус іноземців та осіб без громадянства\", подають зобов’язання про складання іспитів з основ Конституції України , історії України та на рівень володіння державною мовою\";\n\nпункт 5 викласти в такій редакції:\n\n\"5) володіння державною мовою відповідно до рівня, визначеного Національною комісією зі стандартів державної мови.\n\nСкладання іспитів на визначення рівня володіння державною мовою здійснюється в порядку, встановленому Кабінетом Міністрів України\";\n\nчастини третю і п’яту викласти в такій редакції:\n\n\"Дія положень, передбачених пунктами 3, 4, 6 частини другої цієї статті, не поширюється на осіб, які мають визначні заслуги перед Україною, у тому числі на іноземців і осіб без громадянства, які в установленому законодавством України порядку проходять військову службу у Збройних Силах України, Державній спеціальній службі транспорту або Національній гвардії України та нагороджені державною нагородою, на осіб, прийняття яких до громадянства України становить державний інтерес для України, і на осіб, які отримали посвідку на тимчасове проживання на підставі частини двадцятої статті 4 Закону України \"Про правовий статус іноземців та осіб без громадянства\";\n\n\"Прийняття до громадянства України дитини разом з одним із батьків, прийомних батьків, батьків-вихователів, опікуном чи піклувальником, дитини, яка проживає на території України на законних підставах і один із батьків якої або інша особа, яка відповідно до цього Закону є її опікуном чи піклувальником, має дозвіл на імміграцію в Україну, здійснюється без урахування умов, передбачених пунктами 1, 1 -1 , 3-6 частини другої цієї статті. Дозвіл на імміграцію в Україну не вимагається, якщо один із батьків дитини або її опікун чи піклувальник є особою, яку визнано біженцем чи якій надано притулок в Україні, або яка є іноземцем чи особою без громадянства та отримала посвідку на постійне проживання в Україні відповідно до пункту 4 розділу V \"Прикінцеві положення\" Закону України \"Про імміграцію\", або яка в установленому законодавством України порядку проходить військову службу за контрактом у Збройних Силах України, Державній спеціальній службі транспорту або Національній гвардії України\";\n\nпісля частини п’ятої доповнити новою частиною такого змісту:\n\n\"Положення пунктів 1 -1 , 5 частини другої цієї статті не поширюються на осіб, визнаних судом недієздатними, осіб з інвалідністю, пов’язаною з порушеннями зору, слуху, мовлення, що підтверджується медичним висновком, виданим компетентним органом іноземної держави або відповідним закладом охорони здоров’я України, а також на осіб, які мають психічні розлади, що підтверджується медичним висновком, виданим компетентним органом іноземної держави або відповідним закладом охорони здоров’я України. Перелік психічних розладів, що можуть бути перешкодою для складання іспитів з основ Конституції України , історії України, володіння державною мовою відповідно до рівня, визначеного Національною комісією зі стандартів державної мови, затверджується центральним органом виконавчої влади у сфері охорони здоров’я\".\n\nУ зв’язку з цим частини шосту - дев’яту вважати відповідно частинами сьомою - десятою;\n\n3) пункт 2 частини першої статті 19 викласти в такій редакції:\n\n\"2) набуття особою громадянства України на підставі статті 9 цього Закону внаслідок обману, свідомого подання неправдивих відомостей або фальшивих документів, у тому числі невиконання зобов’язань, взятих особою в зобов’язанні припинити іноземне громадянство, у зобов’язанні про складання іспитів з основ Конституції України , історії України та на рівень володіння державною мовою\".\n\n2. Абзац другий частини першої статті 7 Закону України \"Про забезпечення функціонування української мови як державної\" (Відомості Верховної Ради України, 2019 р., № 21, ст. 81) викласти в такій редакції:\n\n\"Особи, які мають визначні заслуги перед Україною, у тому числі іноземці та особи без громадянства, які в установленому законодавством України порядку проходять військову службу за контрактом у Збройних Силах України, Державній спеціальній службі транспорту або Національній гвардії України, особи, прийняття яких до громадянства України становить державний інтерес для України, і особи, які отримали посвідку на тимчасове проживання на підставі частини двадцятої статті 4 Закону України \"Про правовий статус іноземців та осіб без громадянства\", мають право на набуття громадянства України без засвідчення рівня володіння державною мовою, за умови подання зобов’язання про складання іспитів з основ Конституції України , історії України та на рівень володіння державною мовою відповідно до Закону України \"Про громадянство України\". Такі особи зобов’язані опанувати державну мову на рівні, визначеному законодавством, протягом двох років з дня набуття громадянства України\".\n\nII. Прикінцеві та перехідні положення\n\n1. Цей Закон набирає чинності через шість місяців з дня його опублікування, крім пункту 3 цього розділу, який набирає чинності з дня його опублікування.\n\n2. Розгляд заяв про прийняття до громадянства України, поданих у встановленому порядку до набрання чинності цим Законом, здійснюється у порядку, що діяв до набрання чинності цим Законом.\n\n3 . Кабінету Міністрів України забезпечити введення в дію нормативно-правових актів, що випливають із цього Закону, одночасно із набранням ним чинності.\n\n4. Рекомендувати Президенту України привести свої нормативно-правові акти у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n21 березня 2023 року\n\n№ 2996-IX\n\nПро внесення змін до законів України \"Про громадянство України\" та \"Про забезпечення функціонування української мови як державної\" щодо умов прийняття до громадянства України\nЗакон України від 21.03.2023 № 2996-IX\n\nПрийняття від 21.03.2023\nПостійна адреса:\nhttps://zakon.rada.gov.ua/go/2996-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}