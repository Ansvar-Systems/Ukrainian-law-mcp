{
  "id": "ua-law-2508-19",
  "type": "statute",
  "title": "Закон України (2508-19)",
  "title_en": "",
  "short_name": "2508-19",
  "status": "in_force",
  "issued_date": "2018-07-12",
  "url": "https://zakon.rada.gov.ua/laws/show/2508-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до законів України щодо вирішення деяких питань заборгованості підприємств оборонно-промислового комплексу - учасників Державного концерну \"Укроборонпром\" перед державою-агресором та/або державою-окупантом та забезпечення їх стабільного розвитку\n\n(Відомості Верховної Ради (ВВР), 2018, № 38, ст.281)\n\nВерховна Рада України постановляє :\n\nI. Внести зміни до таких законів України:\n\n1. У Законі України \"Про заставу\" (Відомості Верховної Ради України, 1992 р., № 47, ст. 642):\n\n1) статтю 24 доповнити частиною другою такого змісту:\n\n\"Положення цієї статті не поширюються на відносини застави, якщо заставодержателем є юридична особа держави, визнаної державою-агресором та/або державою-окупантом по відношенню до України, або юридична особа з іноземними інвестиціями чи іноземне підприємство держави-агресора та/або держави-окупанта, а боржником - підприємство оборонно-промислового комплексу, внесене до переліку об’єктів державної власності, що мають стратегічне значення для економіки і безпеки держави\";\n\n2) статтю 56 доповнити словами і цифрами \"крім випадків, передбачених частиною другою статті 24 цього Закону\".\n\n2. У статті 81 Закону України \"Про міжнародне приватне право\" (Відомості Верховної Ради України, 2005 р., № 32, ст. 422; 2014 р., № 12, ст. 178):\n\nчастину першу доповнити словами \"крім випадків, передбачених частиною другою цієї статті\";\n\nдоповнити частиною другою такого змісту:\n\n\"2. В Україні не можуть бути визнані та виконані рішення іноземних судів у справах щодо стягнення заборгованості з підприємства оборонно-промислового комплексу, внесеного до переліку об’єктів державної власності, що мають стратегічне значення для економіки і безпеки держави, на користь юридичної особи держави-агресора та/або держави-окупанта або юридичної особи з іноземними інвестиціями чи іноземного підприємства держави-агресора та/або держави-окупанта\".\n\n3. У Законі України \"Про деякі питання заборгованості підприємств оборонно-промислового комплексу - учасників Державного концерну \"Укроборонпром\" та забезпечення їх стабільного розвитку\" (Відомості Верховної Ради України, 2013 р., № 32, ст. 413; 2015 р., № 11, ст. 75):\n\n1) преамбулу після слів \"Державного концерну \"Укроборонпром\" доповнити словами \"державних підприємств, утворених Державним концерном \"Укроборонпром\", а також акціонерних товариств, єдиним акціонером яких є держава в особі Державного концерну \"Укроборонпром\";\n\n2) доповнити статтею 2 -1 такого змісту:\n\n\" Стаття 2 -1 . Вирішення питань заборгованості підприємств оборонно-промислового комплексу, внесених до переліку об’єктів державної власності, що мають стратегічне значення для економіки і безпеки держави, перед юридичними особами держави-агресора та/або держави-окупанта або юридичними особами з іноземними інвестиціями чи іноземними підприємствами держави-агресора та/або держави-окупанта\n\n1. Установити, що відносно зобов’язань щодо стягнення заборгованості, де кредитором (стягувачем) є юридична особа держави-агресора та/або держави окупанта або юридична особа з іноземними інвестиціями чи іноземне підприємство держави-агресора та/або держави-окупанта, а боржником - підприємство оборонно-промислового комплексу, внесене до переліку об’єктів державної власності, що мають стратегічне значення для економіки і безпеки держави, примусове виконання рішень щодо стягнення заборгованості не допускається.\n\n2. Підлягають зупиненню вже відкриті та не допускаються до відкриття нові виконавчі провадження та заходи примусового виконання рішень щодо стягнення заборгованості з підприємства оборонно-промислового комплексу, внесеного до переліку об’єктів державної власності, що мають стратегічне значення для економіки і безпеки держави, на користь юридичної особи держави-агресора та/або держави-окупанта або юридичної особи з іноземними інвестиціями чи іноземного підприємства держави-агресора та/або держави-окупанта.\n\n3. Не допускається провадження у справі про банкрутство підприємств оборонно-промислового комплексу, внесених до переліку об’єктів державної власності, що мають стратегічне значення для економіки і безпеки держави, за заявами юридичної особи держави-агресора та/або держави-окупанта або юридичної особи з іноземними інвестиціями чи іноземного підприємства держави-агресора та/або держави-окупанта.\n\n4. Положення частин першої - третьої цієї статті поширюються, в тому числі, на зобов’язання, у яких було здійснено заміну сторони (кредитора, заявника) або уступку права вимоги, в результаті якої таке право перейшло до третіх осіб, однак першочергово такий борг виник саме щодо юридичної особи держави-агресора та/або держави-окупанта або юридичної особи з іноземними інвестиціями чи іноземного підприємства держави-агресора та/або держави-окупанта.\n\nПримітка. Держава-агресор та/або держава-окупант - держава, визнана державою-агресором та/або державою-окупантом Верховною Радою України.\n\nДля цілей цієї статті юридичною особою держави-агресора та/або держави-окупанта вважається:\n\nюридична особа, яка зареєстрована або іншим чином утворена згідно з правом держави-агресора та/або держави-окупанта, та/або\n\nюридична особа, виконавчий орган управління якої знаходиться на території держави-агресора та/або держави-окупанта, та/або\n\nюридична особа, яка контролюється чи діяльність якої управляється (у тому числі, але не виключно, за допомогою фінансування) з території держави-агресора та/або держави-окупанта\".\n\n4. У Законі України \"Про виконавче провадження\" (Відомості Верховної Ради України, 2016 р., № 30, ст. 542, № 51, ст. 839; 2017 р., № 9, ст. 67; 2018 р., № 12, ст. 68):\n\n1) частину першу статті 34 доповнити пунктом 13 такого змісту:\n\n\"13) наявності підстав, передбачених статтею 2 -1 Закону України \"Про деякі питання заборгованості підприємств оборонно-промислового комплексу - учасників Державного концерну \"Укроборонпром\" та забезпечення їх стабільного розвитку\";\n\n2) статтю 35 доповнити частиною сьомою такого змісту:\n\n\"7. У випадку, передбаченому пунктом 13 частини першої статті 34 цього Закону, виконавець зупиняє вчинення виконавчих дій на період дії обставин, визначених статтею 2 -1 Закону України \"Про деякі питання заборгованості підприємств оборонно-промислового комплексу - учасників Державного концерну \"Укроборонпром\" та забезпечення їх стабільного розвитку\";\n\n3) статтю 78 доповнити частиною другою такого змісту:\n\n\"2. В Україні не можуть бути визнані та виконані рішення іноземних судів у справах щодо стягнення заборгованості з підприємства оборонно-промислового комплексу, внесеного до переліку об’єктів державної власності, що мають стратегічне значення для економіки і безпеки держави, на користь юридичної особи держави-агресора та/або держави-окупанта або юридичної особи з іноземними інвестиціями чи іноземного підприємства держави-агресора та/або держави-окупанта\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України в місячний строк з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n12 липня 2018 року\n\n№ 2508-VIII\n\nПро внесення змін до законів України щодо вирішення деяких питань заборгованості підприємств оборонно-промислового комплексу - учасників Державного концерну \"Укроборонпром\" перед державою-агресором та/або державою-окупантом та забезпечення їх стабільного розвитку\nЗакон України від 12.07.2018 № 2508-VIII\n\nПрийняття від 12.07.2018\nПостійна адреса:\nhttps://zakon.rada.gov.ua/go/2508-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}