{
  "id": "ua-law-435-18",
  "type": "statute",
  "title": "Закон України (435-18)",
  "title_en": "",
  "short_name": "435-18",
  "status": "in_force",
  "issued_date": "2013-09-05",
  "url": "https://zakon.rada.gov.ua/laws/show/435-18",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Кримінально-виконавчого кодексу України щодо порядку та умов відбування покарання\n\n(Відомості Верховної Ради (ВВР), 2014, № 20-21, ст.724)\n\nВерховна Рада України постановляє:\n\n1. Внести до Кримінально-виконавчого кодексу України (Відомості Верховної Ради України, 2004 р., № 3-4, ст. 21) такі зміни:\n\n1) у статті 59:\n\nабзац третій частини другої доповнити словами та реченнями \"і тільки з близькими родичами (подружжя, батьки, діти, усиновлювачі, усиновлені, рідні брати і сестри, дід, баба, онуки). Тривалі побачення надаються і подружжю, яке проживало однією сім’єю, але не перебувало у зареєстрованому шлюбі. Тривалі побачення для реєстрації шлюбу надаються позачергово\";\n\nдруге речення абзацу п’ятого частини четвертої виключити;\n\n2) частину шосту статті 92 викласти в такій редакції:\n\n\"6. Встановлені цією статтею вимоги роздільного тримання засуджених не поширюються на:\n\nзасуджених до довічного позбавлення волі, які після відбуття двадцяти років покарання у приміщеннях камерного типу переведені до звичайних жилих приміщень колонії максимального рівня безпеки;\n\nлікувальні заклади місць позбавлення волі і колонії, призначені для тримання і лікування інфекційно хворих засуджених.\n\nПорядок тримання засуджених у лікувальних закладах місць позбавлення волі і колоніях, призначених для тримання і лікування інфекційно хворих засуджених, визначається нормативно-правовим актом центрального органу виконавчої влади, що забезпечує формування та реалізацію державної політики у сфері виконання кримінальних покарань\";\n\n3) статтю 95 доповнити частиною третьою такого змісту:\n\n\"3. Під час тримання у дільниці карантину, діагностики та розподілу побачення засудженим не надаються, крім побачень з адвокатом\";\n\n4) в абзаці другому частини сьомої статті 102 слова \"можуть бути передані\" замінити словом \"передаються\";\n\n5) частину четверту статті 107 викласти в такій редакції:\n\n\"4. Засудженим забороняється:\n\nсамовільно залишати колонію, порушувати лінію охорони;\n\nспілкуватися із засудженими та іншими особами з порушенням встановлених правил ізоляції, звертатися до них з проханням про виконання незаконних дій;\n\nпридбавати, виготовляти, зберігати і використовувати гроші, цінності, предмети, речі, речовини і вироби, заборонені до використання в колонії;\n\nпродавати, дарувати або відчужувати в інший спосіб на користь інших осіб предмети, вироби і речі, що перебувають в особистому користуванні;\n\nзаподіювати собі тілесні ушкодження, у тому числі з допомогою іншої особи, завдавати шкоду своєму здоров’ю з метою ухилення від відбування покарання або виконання встановлених обов’язків;\n\nзавдавати шкоду державному, комунальному майну, майну інших юридичних чи фізичних осіб, у тому числі майну інших засуджених, створювати загрозу заподіяння шкоди такому майну;\n\nвживати спиртні напої, наркотичні засоби, психотропні речовини або їх аналоги чи інші одурманюючі засоби;\n\nчинити опір законним діям персоналу колонії, перешкоджати виконанню ним своїх службових обов’язків, підбурювати до цього інших засуджених;\n\nграти в настільні та інші ігри з метою здобуття матеріальної чи іншої вигоди;\n\nвживати нецензурні та жаргонні слова, давати і присвоювати прізвиська;\n\nсамовільно залишати призначену для перебування ізольовану територію, приміщення або визначене місце роботи, а також перебувати без дозволу адміністрації колонії у гуртожитках та відділеннях, у яких вони не проживають, або на виробничих об’єктах, на яких вони не працюють;\n\nзавішувати чи міняти без дозволу адміністрації колонії спальні місця, а також обладнувати їх у комунально-побутових та інших службових або виробничих приміщеннях;\n\nготувати та вживати їжу в непередбачених для цього місцях, виносити продукти харчування з їдальні без дозволу адміністрації колонії;\n\nмати при собі предмети і речі в асортименті і кількості, що виходять за межі, встановлені центральним органом виконавчої влади, що забезпечує формування та реалізацію державної політики у сфері виконання кримінальних покарань;\n\nкурити у дисциплінарних ізоляторах, карцерах, приміщеннях камерного типу (одиночних камерах) та виховних колоніях, а також у не відведених для цього місцях;\n\nнадсилати та отримувати кореспонденцію всупереч порядку, встановленому центральним органом виконавчої влади, що забезпечує формування та реалізацію державної політики у сфері виконання кримінальних покарань;\n\nнаносити собі або іншим особам татуювання;\n\nтримати тварин;\n\nвиготовляти, зберігати саморобні електроприлади та користуватися ними;\n\nсамовільно переплановувати, змінювати конструктивні елементи будівель та споруд колонії, споруджувати на виробничих об’єктах різні об’єкти (лазні, пральні, душові, сейфи, будиночки, будки, приміщення та засоби для відпочинку, опалення)\";\n\n6) абзац перший частини першої статті 111 викласти в такій редакції:\n\n\"1. Засудженим, які тримаються у виправних колоніях мінімального рівня безпеки з полегшеними умовами тримання, дільницях соціальної реабілітації виправних колоній мінімального рівня безпеки із загальними умовами тримання і виправних колоніях середнього рівня безпеки та виховних колоніях, може бути дозволено короткочасні виїзди за межі колонії на території України на строк не більше семи діб, не включаючи часу, необхідного для проїзду в обидва кінці (не більше трьох діб), у зв’язку з такими винятковими особистими обставинами\";\n\n7) у частині другій статті 114 слова \"частиною четвертою\" замінити словами \"частиною п’ятою\";\n\n8) у частині одинадцятій статті 134:\n\nабзац перший після слова \"побачення\" доповнити словами \"телефонні розмови\";\n\nпісля абзацу першого доповнити новим абзацом такого змісту:\n\n\"Засудженим, на яких накладено дисциплінарне стягнення у виді поміщення у дисциплінарний ізолятор, карцер або переведення до приміщення камерного типу (одиночної камери), телефонна розмова може бути надана лише з дозволу начальника колонії як виняток, з метою виховного впливу або у зв’язку з винятковими особистими обставинами (смерть або тяжка хвороба близького родича, що загрожує життю хворого, стихійне лихо, що спричинило значну матеріальну шкоду засудженому або його сім’ї)\".\n\nУ зв’язку з цим абзаци другий - п’ятий вважати відповідно абзацами третім - шостим;\n\n9) у статті 141:\n\nтретє речення частини першої замінити двома реченнями такого змісту: \"Будинок дитини при виправній колонії є дитячим закладом. У будинках дитини діти перебувають під опікою адміністрації дитячого закладу на повному державному забезпеченні, їм створюються умови, необхідні для нормальної життєдіяльності та розвитку\";\n\nпісля частини четвертої доповнити новою частиною такого змісту:\n\n\"5. Відвідування близькими родичами дитини, яка перебуває в будинку дитини, та умови їх спілкування визначаються центральним органом виконавчої влади, що забезпечує формування та реалізацію державної політики у сфері виконання кримінальних покарань\".\n\nУ зв’язку з цим частини п’яту та шосту вважати відповідно частинами шостою та сьомою;\n\nдруге речення частини сьомої виключити;\n\n10) у статті 143:\n\nабзац третій частини першої викласти в такій редакції:\n\n\"одержувати короткострокові побачення без обмежень і щомісяця одне тривале побачення\";\n\nабзац третій частини другої викласти в такій редакції:\n\n\"за постановою начальника колонії одержувати один раз на три місяці короткострокове побачення за межами виховної колонії\";\n\n11) частину другу статті 150 доповнити словами \"крім тих, які після відбуття двадцяти років покарання у приміщеннях камерного типу переведені до звичайних жилих приміщень колонії максимального рівня безпеки\".\n\n2. Цей Закон набирає чинності через три місяці з дня його опублікування.\n\nПрезидент України\n\nВ.ЯНУКОВИЧ\n\nм. Київ\n\n5 вересня 2013 року\n\n№ 435-VII\n\nПро внесення змін до Кримінально-виконавчого кодексу України щодо порядку та умов відбування покарання\nЗакон України від 05.09.2013 № 435-VII\n\nПрийняття від 05.09.2013\nПостійна адреса:\nhttps://zakon.rada.gov.ua/go/435-18\nЗаконодавство України\nстаном на 22.02.2026\n\nчинний"
    }
  ],
  "definitions": []
}