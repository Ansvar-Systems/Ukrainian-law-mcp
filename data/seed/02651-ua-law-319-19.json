{
  "id": "ua-law-319-19",
  "type": "statute",
  "title": "Закон України (319-19)",
  "title_en": "",
  "short_name": "319-19",
  "status": "in_force",
  "issued_date": "2015-04-09",
  "url": "https://zakon.rada.gov.ua/laws/show/319-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо доступу до публічної інформації у формі відкритих даних\n\n(Відомості Верховної Ради (ВВР), 2015, № 25, ст.192)\n\n{Із змінами, внесеними згідно із Законами\n\n№ 922-VIII від 25.12.2015 , ВВР, 2016, № 9, ст.89\n\n№ 2849-IX від 13.12.2022 }\n\nВерховна Рада України постановляє:\n\nI. Внести зміни до таких законів України:\n\n1. У Законі України \"Про державну реєстрацію юридичних осіб та фізичних осіб - підприємців\" (Відомості Верховної Ради України, 2003 р., № 31-32, ст. 263 із наступними змінами):\n\n1) частину першу статті 7 після абзацу дев’ятого доповнити новим абзацом такого змісту:\n\n\"оприлюднює відповідно до Закону України \"Про доступ до публічної інформації\" відомості з Єдиного державного реєстру, в тому числі у формі відкритих даних\".\n\nУ зв’язку з цим абзац десятий вважати абзацом одинадцятим;\n\n2) абзац перший частини першої статті 22 доповнити словами \"у тому числі у формі відкритих даних відповідно до Закону України \"Про доступ до публічної інформації\".\n\n{Пункт 2 розділу I втратив чинність на підставі Закону № 2849-IX від 13.12.2022 }\n\n3. Друге речення частини п’ятої статті 12 Закону України \"Про управління об’єктами державної власності\" (Відомості Верховної Ради України, 2006 р., № 46, ст. 456; 2014 р., № 22, ст. 816) викласти в такій редакції: \"Доступ до даних Реєстру здійснюється відповідно до Закону України \"Про доступ до публічної інформації\", у тому числі шляхом оприлюднення у формі відкритих даних на офіційному веб-сайті Фонду державного майна України\".\n\n4. У статті 29 Закону України \"Про державну реєстрацію речових прав на нерухоме майно та їх обтяжень\" (Відомості Верховної Ради України, 2010 р., № 18, ст. 141 із наступними змінами):\n\n1) частину другу викласти в такій редакції:\n\n\"2. Від сплати адміністративного збору звільняються:\n\nоргани державної влади та органи місцевого самоврядування;\n\nфізичні та юридичні особи під час проведення державної реєстрації прав, які виникли та зареєстровані до проведення державної реєстрації прав у порядку, визначеному цим Законом;\n\nособи, визначені пунктами 18, 29, 34 статті 4 Декрету Кабінету Міністрів України \"Про державне мито\";\n\n2) частину третю доповнити абзацом другим такого змісту:\n\n\"Органи державної влади, органи місцевого самоврядування звільняються від плати за надання витягу з Державного реєстру прав під час проведення державної реєстрації прав\".\n\n5. У Законі України \"Про доступ до публічної інформації\" (Відомості Верховної Ради України, 2011 р., № 32, ст. 314; 2013 р., № 14, ст. 89, № 21, ст. 208; 2014 р., № 11, ст. 132, № 49, ст. 2056):\n\n1) пункт 2 частини першої статті 4 викласти в такій редакції:\n\n\"2) вільного отримання, поширення та будь-якого іншого використання інформації, що була надана або оприлюднена відповідно до цього Закону, крім обмежень, встановлених законом\";\n\n2) пункт 1 частини першої статті 5 після абзацу третього доповнити новим абзацом такого змісту:\n\n\"на єдиному державному веб-порталі відкритих даних\".\n\nУ зв’язку з цим абзаци четвертий і п’ятий вважати відповідно абзацами п’ятим і шостим;\n\n3) доповнити статтею 10 -1 такого змісту:\n\n\" Стаття 10 -1 . Публічна інформація у формі відкритих даних\n\n1. Публічна інформація у формі відкритих даних - це публічна інформація у форматі, що дозволяє її автоматизоване оброблення електронними засобами, вільний та безоплатний доступ до неї, а також її подальше використання.\n\nРозпорядники інформації зобов’язані надавати публічну інформацію у формі відкритих даних на запит, оприлюднювати і регулярно оновлювати її на єдиному державному веб-порталі відкритих даних та на своїх веб-сайтах.\n\n2. Публічна інформація у формі відкритих даних є дозволеною для її подальшого вільного використання та поширення.\n\nБудь-яка особа може вільно копіювати, публікувати, поширювати, використовувати, у тому числі в комерційних цілях, у поєднанні з іншою інформацією або шляхом включення до складу власного продукту, публічну інформацію у формі відкритих даних з обов’язковим посиланням на джерело отримання такої інформації.\n\n3. Публічна інформація, що містить персональні дані фізичної особи, оприлюднюється та надається на запит у формі відкритих даних у разі додержання однієї з таких умов:\n\n1) персональні дані знеособлені та захищені відповідно до Закону України \"Про захист персональних даних\";\n\n2) фізичні особи (суб’єкти даних), персональні дані яких містяться в інформації у формі відкритих даних, надали свою згоду на поширення таких даних відповідно до Закону України \"Про захист персональних даних\";\n\n3) надання чи оприлюднення такої інформації передбачено законом;\n\n4) обмеження доступу до такої інформації (віднесення її до інформації з обмеженим доступом) заборонено законом.\n\n4. Перелік наборів даних, що підлягають оприлюдненню у формі відкритих даних, вимоги до формату і структури таких наборів даних, періодичність їх оновлення визначаються Кабінетом Міністрів України. При цьому до такого переліку Кабінет Міністрів України обов’язково включає інформацію, доступ до якої у формі відкритих даних передбачено законом.\n\nСтворення та забезпечення функціонування єдиного державного веб-порталу відкритих даних здійснюється центральним органом виконавчої влади, що реалізує державну політику у сфері електронного урядування\";\n\n4) у пункті 3 частини першої статті 12 та частині сьомій статті 19 слова \"з питань запитів на інформацію\" замінити словами \"з питань доступу до публічної інформації\";\n\n5) у частині першій статті 14:\n\nа) у пункті 1 слова \"інформацію про свою діяльність та прийняті рішення\" замінити словами \"інформацію, передбачену цим та іншими законами\";\n\nб) пункт 5 доповнити словами \"та оприлюднення інформації\";\n\nв) пункт 6 викласти в такій редакції:\n\n\"6) надавати та оприлюднювати достовірну, точну та повну інформацію, а також у разі потреби перевіряти правильність та об’єктивність наданої інформації і оновлювати оприлюднену інформацію\";\n\n6) частину першу статті 15 доповнити пунктом 5 -1 такого змісту:\n\n\"5 -1 ) перелік наборів даних, що оприлюднюються у формі відкритих даних\";\n\n7) статтю 16 викласти в такій редакції:\n\n\" Стаття 16. Відповідальні особи з питань доступу до публічної інформації\n\n1. Розпорядник інформації відповідає за визначення завдань та забезпечення діяльності структурного підрозділу або відповідальної особи з питань доступу до публічної інформації розпорядників інформації, відповідальних за опрацювання, систематизацію, аналіз та контроль щодо задоволення запиту на інформацію, надання консультацій під час оформлення запиту, а також за оприлюднення інформації, передбаченої цим Законом.\n\n2. Запит, що пройшов реєстрацію в установленому розпорядником інформації порядку, обробляється відповідальними особами з питань доступу до публічної інформації\";\n\n8) пункт 9 частини першої статті 18 після слів \"текстовий документ\" доповнити словами \"електронний документ\".\n\n6. У Законі України \"Про регулювання містобудівної діяльності\" (Відомості Верховної Ради України, 2011 р., № 34, ст. 343; 2014 р., № 1, ст. 4, № 22, ст. 816):\n\n1) частину одинадцяту статті 17 викласти в такій редакції:\n\n\"11. Матеріали генерального плану населеного пункту не можуть містити інформацію з обмеженим доступом та бути обмеженими в доступі. Загальна доступність матеріалів генерального плану населеного пункту забезпечується відповідно до вимог Закону України \"Про доступ до публічної інформації\" шляхом надання їх за запитом на інформацію, оприлюднення на веб-сайті органу місцевого самоврядування, у тому числі у формі відкритих даних, на єдиному державному веб-порталі відкритих даних, у місцевих періодичних друкованих засобах масової інформації, у загальнодоступному місці у приміщенні органу місцевого самоврядування\";\n\n2) частину сьому статті 19 викласти в такій редакції:\n\n\"7. Матеріали детального плану території не можуть містити інформацію з обмеженим доступом та бути обмеженими в доступі. Загальна доступність матеріалів детального плану території забезпечується відповідно до вимог Закону України \"Про доступ до публічної інформації\" шляхом надання їх за запитом на інформацію, оприлюднення на веб-сайті органу місцевого самоврядування, у тому числі у формі відкритих даних, на єдиному державному веб-порталі відкритих даних, у місцевих періодичних друкованих засобах масової інформації, у загальнодоступному місці у приміщенні органу місцевого самоврядування\".\n\n7. У статті 17 Закону України \"Про громадські об’єднання\" (Відомості Верховної Ради України, 2013 р., № 1, ст. 1):\n\n1) друге речення частини другої викласти в такій редакції: \"Обробка персональних даних, що містяться у Реєстрі громадських об’єднань, здійснюється уповноваженим органом з питань реєстрації відповідно до законодавства у сфері захисту персональних даних\";\n\n2) частину третю викласти в такій редакції:\n\n\"3. Відомості Реєстру громадських об’єднань є відкритими для безоплатного доступу на офіційному веб-сайті уповноваженого органу з питань реєстрації відповідно до вимог Закону України \"Про доступ до публічної інформації\", у тому числі у формі відкритих даних. Не підлягають оприлюдненню відомості з Реєстру громадських об’єднань про контактний номер телефону та інших засобів зв’язку, адресу місця проживання фізичної особи\".\n\n{Пункт 8 розділу I втратив чинність на підставі Закону № 922-VIII від 25.12.2015 }\n\n9. Друге речення частини другої статті 8 Закону України \"Про вищу освіту\" (Відомості Верховної Ради України, 2014 р., № 37-38, ст. 2004) викласти в такій редакції: \"Відомості Реєстру вищих навчальних закладів є відкритими та оприлюднюються відповідно до вимог Закону України \"Про доступ до публічної інформації\", у тому числі у формі відкритих даних\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України у тримісячний строк з дня набрання чинності цим Законом:\n\nзабезпечити прийняття нормативно-правових актів, що випливають із цього Закону;\n\nпривести свої нормативно-правові акти у відповідність із цим Законом;\n\nзабезпечити приведення нормативно-правових актів міністерств та інших центральних органів виконавчої влади у відповідність із цим Законом;\n\nзабезпечити створення єдиного державного веб-порталу відкритих даних.\n\nПрезидент України\n\nП.ПОРОШЕНКО\n\nм. Київ\n\n9 квітня 2015 року\n\n№ 319-VIII\n\nПро внесення змін до деяких законів України щодо доступу до публічної інформації у формі відкритих даних\nЗакон України від 09.04.2015 № 319-VIII\n\nРедакція від 31.03.2023 , підстава — 2849-IX\nПостійна адреса:\nhttps://zakon.rada.gov.ua/go/319-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}