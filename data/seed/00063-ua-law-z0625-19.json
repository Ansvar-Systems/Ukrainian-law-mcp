{
  "id": "ua-law-z0625-19",
  "type": "statute",
  "title": "Закон України (z0625-19)",
  "title_en": "",
  "short_name": "z0625-19",
  "status": "in_force",
  "issued_date": "2019-05-17",
  "url": "https://zakon.rada.gov.ua/laws/show/z0625-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "НАЦІОНАЛЬНЕ АГЕНТСТВО З ПИТАНЬ ЗАПОБІГАННЯ КОРУПЦІЇ\n\nРІШЕННЯ\n\n17.05.2019 № 1382\n\nЗареєстровано в Міністерстві\n\nюстиції України\n\n14 червня 2019 р.\n\nза № 625/33596\n\nПро затвердження Кодексу етичної поведінки працівників Національного агентства з питань запобігання корупції\n\nВідповідно до частини першої статті 8, абзацу другого частини другої статті 37 Закону України «Про запобігання корупції» Національне агентство з питань запобігання корупції ВИРІШИЛО:\n\n1. Затвердити Кодекс етичної поведінки працівників Національного агентства з питань запобігання корупції , що додається.\n\n2. Управлінню персоналом подати в установленому порядку це рішення на державну реєстрацію до Міністерства юстиції України.\n\n3. Контроль за виконанням цього рішення покласти на Голову Національного агентства з питань запобігання корупції Мангула О.А.\n\n4. Це рішення набирає чинності з дня його офіційного опублікування.\n\nГолова\n\nО.А. Мангул\n\nПОГОДЖЕНО:\n\nКерівник Секретаріату Спільного\n\nпредставницького органу сторони\n\nроботодавців на національному рівні\n\nГолова Спільного представницького\n\nоргану об’єднань профспілок\n\nР. Іллічов\n\nГ.В. Осовий\n\nЗАТВЕРДЖЕНО\n\nРішення Національного агентства\n\nз питань запобігання корупції\n\n17 травня 2019 року № 1382\n\nЗареєстровано в Міністерстві\n\nюстиції України\n\n14 червня 2019 р.\n\nза № 625/33596\n\nКОДЕКС\n\nетичної поведінки працівників Національного агентства з питань запобігання корупції\n\nI. Загальні положення\n\n1. Цей Кодекс визначає сукупність моральних та професійно-етичних принципів, правил та вимог, які регулюють засади поведінки працівників Національного агентства з питань запобігання корупції (далі - працівники Національного агентства) під час виконання ними своїх службових повноважень.\n\n2. Цей Кодекс ґрунтується на положеннях Конституції України , законодавства про державну службу та у сфері запобігання корупції, Загальних правил етичної поведінки державних службовців та посадових осіб місцевого самоврядування , затверджених наказом Національного агентства України з питань державної служби від 05 серпня 2016 року № 158, зареєстрованих у Міністерстві юстиції України 31 серпня 2016 року за № 1203/29333.\n\n3. Дотримання вимог цього Кодексу працівниками Національного агентства, які є державними службовцями, враховується під час проведення щорічного оцінювання результатів їх службової діяльності.\n\n4. Працівники Національного агентства під час виконання своїх службових повноважень зобов’язані керуватися такими принципами:\n\nпатріотизм;\n\nпріоритетність інтересів;\n\nсубординація;\n\nтолерантність;\n\nгідна поведінка;\n\nдоброчесність;\n\nполітична нейтральність;\n\nпрозорість і підзвітність;\n\nпрофесіоналізм.\n\nII. Принципи етичної поведінки працівників Національного агентства\n\n1. Принцип патріотизму:\n\nчесне служіння і вірність народу України;\n\nзабезпечення державних інтересів під час виконання завдань та функцій Національного агентства;\n\nсприяння реалізації прав і законних інтересів громадян, об’єднань громадян та інших юридичних осіб;\n\nповага до прав, свобод та законних інтересів людини і громадянина, об’єднань громадян, інших юридичних осіб, недопущення свавілля або байдужості до їхніх правомірних дій та вимог;\n\nформування позитивного іміджу держави;\n\nшанування народних звичаїв і національних традицій;\n\nповага до державних символів України;\n\nвикористання державної мови під час виконання своїх посадових обов’язків.\n\n2. Принцип пріоритетності інтересів полягає у:\n\nспрямованості дій на захист публічних інтересів;\n\nпріоритеті інтересів держави, Національного агентства з питань запобігання корупції над особистими, приватними або корпоративними інтересами.\n\n3. Принцип субординації:\n\nпідпорядкування своєму безпосередньому керівнику або особі, яка виконує його обов’язки, виконання письмових та усних доручень керівника, виданих в межах його повноважень, та дотримання встановлених строків виконання таких доручень;\n\nповідомлення безпосереднього керівника про доручення, отримані від керівника вищого рівня.\n\nУ разі виникнення сумніву щодо законності виданого керівником доручення працівник Національного агентства, який є державним службовцем, повинен вимагати його письмового підтвердження, після отримання якого зобов’язаний виконати таке доручення. Одночасно з виконанням такого доручення державний службовець зобов’язаний у письмовій формі повідомити про нього керівника вищого рівня.\n\nПри отриманні для виконання рішень чи доручень, які працівник Національного агентства вважає незаконними або такими, що становлять загрозу охоронюваним законом правам, свободам чи інтересам окремих громадян, юридичних осіб, державним або суспільним інтересам, такий працівник зобов’язаний утриматися від виконання незаконних рішень чи доручень керівництва та негайно у письмовій формі повідомити про це Голову Національного агентства.\n\n4. Принцип толерантності:\n\nдоброзичливе ставлення до оточуючих, співпереживання;\n\nвідмова від агресивності у будь-яких проявах;\n\nнеприйняття соціальної несправедливості та зверхності у будь-яких проявах.\n\n5. Принцип гідної поведінки:\n\nповага до гідності інших осіб;\n\nповага до приватного життя інших осіб;\n\nввічливість та дотримання високої культури спілкування (не допускати використання нецензурної лексики, підвищеної інтонації);\n\nдоброзичливість, запобігання виникненню конфліктів у стосунках з громадянами, керівниками, колегами та підлеглими;\n\nпідтримання сприятливого морально-психологічного клімату у колективі, утримання від будь-яких дій, зокрема поширення інформації, які компрометують, принижують професійну гідність і авторитет колективу чи окремих працівників;\n\nнедопущення під час виконання своїх службових повноважень дій і вчинків, які можуть зашкодити роботі чи негативно вплинути на репутацію працівників Національного агентства;\n\nзабезпечення належного зовнішнього вигляду, використання офіційно-ділового стилю в одязі відповідно до загальноприйнятих вимог пристойності.\n\n6. Принцип доброчесності:\n\nчесність, моральність та добропорядність;\n\nнеприпустимість використання державного майна в особистих цілях;\n\nраціональне і дбайливе використання державної власності, постійне підвищення ефективності її використання;\n\nнеприпустимість використання службового становища в особистих (приватних) інтересах чи в неправомірних особистих інтересах інших осіб, у тому числі використання свого статусу та інформації про місце роботи з метою одержання неправомірної вигоди для себе чи інших осіб;\n\nнедопущення виникнення реального, потенційного конфлікту інтересів, повідомлення безпосереднього керівника про наявність конфлікту інтересів;\n\nнерозголошення та невикористання працівниками Національного агентства інформації в інший спосіб, що стала відома у зв’язку з виконанням своїх службових повноважень та професійних обов’язків, у тому числі після припинення своєї діяльності (крім випадків, установлених законом);\n\nнедопущення надання будь-яких переваг і виявлення прихильності до окремих фізичних та юридичних осіб, громадських і релігійних організацій.\n\n7. Принцип політичної нейтральності:\n\nнедопущення впливу політичних поглядів на дії та рішення;\n\nвідмова від публічної демонстрації політичних переконань або поглядів;\n\nдотримання обмежень щодо політичної діяльності, встановлених законом;\n\nнедопущення використання свого службового становища в політичних цілях у будь-який спосіб.\n\n8. Принцип прозорості і підзвітності полягає у відкритості та доступності інформації про діяльність працівників Національного агентства, крім випадків, визначених Конституцією та законами України.\n\n9. Принцип професіоналізму:\n\nдобросовісне, чесне та професійне виконання працівниками Національного агентства своїх обов’язків, виявлення ініціативи і творчих здібностей;\n\nпостійне підвищення рівня своєї професійної компетентності, вільне володіння державною мовою та удосконалення організації своєї діяльності;\n\nнедопущення ухилення від прийняття рішень та відповідальності за свої дії та рішення.\n\nЗаступник\n\nкерівника управління -\n\nкерівник відділу кадрової\n\nроботи Управління персоналом\n\nО.П. Бойко\n\nПро затвердження Кодексу етичної поведінки працівників Національного агентства з питань запобігання корупції\nРішення; НА запобігання корупції від 17.05.2019 № 1382\n\nПрийняття від 17.05.2019\nПостійна адреса:\nhttps://zakon.rada.gov.ua/go/z0625-19\nЗаконодавство України\nстаном на 21.02.2026\n\nчинний"
    }
  ],
  "definitions": []
}