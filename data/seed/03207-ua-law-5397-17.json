{
  "id": "ua-law-5397-17",
  "type": "statute",
  "title": "Закон України (5397-17)",
  "title_en": "",
  "short_name": "5397-17",
  "status": "in_force",
  "issued_date": "2012-10-02",
  "url": "https://zakon.rada.gov.ua/laws/show/5397-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються в такому значенні:\nнасіння - генеративні і вегетативні органи рослин, що використовуються для їх відтворення;\nсадивний матеріал - рослини та їх вегетативні органи (частини), придатні для відтворення цілісного організму рослин;\nнасінництво - галузь рослинництва, що забезпечує виробництво насіння і садивного матеріалу сортів культурних рослин, сертифікацію та здійснення державного контролю у процесі його обігу;\nпервинні ланки насінництва - посіви (насадження) розсадників добору і розмноження визнаного сорту добазового насіння;\nрозсадництво - галузь рослинництва, що забезпечує виробництво, створення маточних насаджень, сертифікацію, здійснення державного контролю у процесі обігу садивного матеріалу;\nпервинні ланки розсадництва - маточні насадження багаторічних рослин, створені з використанням вихідного садивного матеріалу визнаних сортів у базових розсадниках, і садивний матеріал, що з них отримується;\nоб'єкти насінництва та розсадництва - насіння та садивний матеріал сортів, клонів, ліній, гібридів, популяцій, сортосумішей сільськогосподарських, лісових, квітково-декоративних, лікарських рослин;\nфітосанітарний контроль - перевірка наявності шкодочинних організмів та вірусних і мікоплазмових збудників хвороб у насінні та садивному матеріалі;\nкатегорія насіння і садивного матеріалу - належність визнаного насіння і садивного матеріалу до певного етапу відтворення сорту та фітосанітарного стану.\nКатегорії насіння і садивного матеріалу:\nдобазове насіння - насіння первинних ланок насінництва, яке використовують для подальшого його розмноження і отримання базового насіння;\nбазове насіння - насіння, отримане від послідовного розмноження добазового насіння;\nсертифіковане насіння - насіння, отримане від послідовного розмноження базового насіння.\nДо насіння категорій добазове, базове і сертифіковане належить садивний матеріал картоплі та лікарських культур з урахуванням особливостей їх розмноження;\nвихідний садивний матеріал багаторічних рослин - безвірусні рослини або частини рослин сортів, клонів, створені внаслідок селекційної роботи для подальшого розмноження;\nбазовий садивний матеріал багаторічних рослин - безвірусні рослини або частини рослин сортів, клонів, отримані від послідовного розмноження вихідного садивного матеріалу і призначені для створення маточних насаджень;\nсертифікований садивний матеріал багаторічних рослин - безвірусні рослини сортів, клонів, отримані від розмноження базового садивного матеріалу і призначені для закладення промислових насаджень.\nДо садивного матеріалу категорій вихідний, базовий, сертифікований належать також виноград, хміль, плодові, ягідні, горіхоплідні, малопоширені, декоративні та лісові рослини з урахуванням особливостей їх розмноження;\nбазове маточне насадження - спеціальне насадження, створене з вихідного садивного матеріалу і призначене для отримання сертифікованого садивного матеріалу;\nбазовий розсадник - суб’єкт розсадництва з відповідною матеріально-технічною базою, визначений центральним органом виконавчої влади, що забезпечує формування та реалізує державну аграрну політику, який займається отриманням або розмноженням садивного матеріалу багаторічних рослин категорій вихідний та базовий;\nпартія насіння і садивного матеріалу - визначена кількість однорідного за якістю насіння або садивного матеріалу однієї категорії;\nпаковання - одиниця затареного чи розфасованого насіння (пакет, торбинка, мішок, контейнер тощо);\nпакування - процес розкладання (фасування) відповідної маси насіння у тару (паковання);\nсортові якості насіння і садивного матеріалу - сукупність морфологічних ознак, за якими визначається належність рослини до відповідного сорту;\nпосівні якості насіння - сукупність показників якості насіння, що характеризують його придатність до сівби (садіння);\nтоварні якості садивного матеріалу - сукупність біометричних показників садивного матеріалу, встановлених нормативними документами, згідно з якими ведеться сортування і визначення господарської придатності садивного матеріалу;\nрозсадники добору - ланка розмноження насіння, яке відбирається від кращих рослин для закладання розсадників розмноження;\nрозсадники розмноження - ланки розмноження насіння, отриманого з розсадників добору;\nмаркування садивного матеріалу - етикетка із зазначенням реквізитів виробника, культури, сорту, підщепи, віку, категорії і товарної якості рослин;\nсортова чистота (типовість) - відношення числа рослин сорту, який сертифікується, до їх загальної кількості в посівах (насадженнях);\nкондиційне насіння - насіння, сортові та посівні якості якого відповідають вимогам нормативних документів;\nнекондиційне насіння - насіння, що не відповідає за якісними показниками вимогам нормативних документів;\nсистема насінництва та розсадництва - комплекс взаємопов'язаних організаційних, наукових і агротехнічних заходів, спрямованих на забезпечення виробництва, реалізації та використання насіння і садивного матеріалу сільськогосподарських, лісових, декоративних та лікарських рослин;\nРеєстр сортів рослин України (Реєстр сортів) - Державний реєстр сортів рослин, придатних для поширення в Україні;\nДержавний реєстр виробників насіння і садивного матеріалу - перелік суб'єктів насінництва та розсадництва, яким надано право виробляти та реалізувати насіння та/або садивний матеріал;\nмаркування насіння - етикетка із зазначенням реквізитів виробника, культури, сорту, категорії, номера партії насіння;\nінспектування - складське, лабораторне оцінювання стану та сортової чистоти (типовості) насіннєвих посівів, багаторічних насаджень, насіння і садивного матеріалу;\nдержавний контроль у сфері насінництва та розсадництва - діяльність уповноважених органів державного нагляду (контролю) в межах їх повноважень щодо виявлення та запобігання порушенням вимог законодавства;\nсортовий контроль - діяльність щодо визначення сортової чистоти (типовості) насіння, садивного матеріалу або маточних насаджень багаторічних рослин шляхом інспектування насіннєвих посівів та/або насаджень багаторічних рослин, ділянкового та лабораторного сортового контролю;\nнасіннєвий контроль - державний та внутрішньогосподарський контроль сортових і посівних якостей насіння (садивного матеріалу);\nділянковий та лабораторний сортовий контроль - визначення сортової чистоти (типовості), ступеня чоловічої стерильності у стерильних аналогів сортів, ліній та простих міжлінійних гібридів, а також встановлення відповідності контрольної проби насіння стандартному зразку, що проводиться шляхом висіву насіння на ділянках з наступною оцінкою рослин;\nдержавний резервний насіннєвий фонд - запас базового та сертифікованого насіння, що використовується за рішенням центрального органу виконавчої влади, що забезпечує формування та реалізує державну аграрну політику;\nоновлення насіння і садивного матеріалу - періодична заміна сертифікованого насіння, маточних насаджень багаторічних рослин у порядку сортозаміни або сортооновлення;\nсільськогосподарські рослини - культурні рослини, представлені сортами (гібридами), що використовуються для виробництва сільськогосподарської сировини і продуктів харчування;\nбагаторічні рослини - рослини, розвиток яких відбувається понад два вегетаційні періоди;\nлісові рослини - лісові дерева і кущі, які використовуються в лісовому господарстві;\nдекоративні рослини - квіти, газонні трави, цибулини, бульбоцибулини, сіянці і саджанці, живці, мікроживці та рослини-регенеранти, які використовуються в декоративних цілях;\nлікарські рослини - дикорослі та культурні рослини або їх частини (насіння, бруньки, квіти, плоди, стебла, кореневища), які використовуються в медицині для виготовлення лікарських препаратів;\nатестація суб’єктів насінництва та розсадництва - процедура, за наслідками якої здійснюється внесення виробника до Державного реєстру виробників насіння і садивного матеріалу (далі - Реєстр виробників);\nсертифікація насіння і садивного матеріалу - комплекс заходів контролю на всіх етапах розмноження насіння і садивного матеріалу, спрямованих на визначення їх сортових та посівних якостей;\nсертифікат на насіння - документ, що засвідчує сортові та посівні якості насіння, садивного матеріалу;\nсертифікат на садивний матеріал - документ, що засвідчує походження, санітарний стан і товарну якість садивного матеріалу;\nсадивний матеріал (in vitro) - отриманий способом виділення окремих або групи ізольованих клітин чи органів з маточних рослин;\nкультура меристем (in vitro) - спосіб вегетативного розмноження багаторічних рослин на основі виділення окремих або групи ізольованих клітин чи органів з подальшим відтворенням цілісного рослинного організму на штучному поживному середовищі в асептичних умовах з адаптацією до навколишнього середовища;\nлісонасіннєва база - природні та штучно створені насадження з цінними спадковими ознаками, призначені для заготівлі лісового насіння;\nарбітражне (експертне) визначення сортових та посівних якостей насіння і садивного матеріалу - процедура, яка проводиться методом польового інспектування, ділянкового і лабораторного сортового контролю та методом аналізу проб, відібраних від партії насіння та/або садивного матеріалу, і встановлює відповідність сортових та посівних якостей насіння і садивного матеріалу вимогам нормативних документів у сфері насінництва та розсадництва;\nнасіннєві схеми Організації економічного співробітництва та розвитку (ОЕСР) - набір процедур, методів і прийомів, за допомогою яких здійснюється моніторинг якості насіння в процесі розмноження і які гарантують підтримання та збереження достовірності сорту та її сортової чистоти."
    },
    {
      "provision_ref": "art2",
      "section": "2",
      "title": "Стаття 2. Об’єкти насінництва та розсадництва",
      "content": "До об’єктів насінництва та розсадництва належать:\nвиди рослин;\nсорти рослин (клон, лінія, гібрид, популяція);\nнасіння і садивний матеріал;\nнасінницькі посіви та насадження."
    },
    {
      "provision_ref": "art3",
      "section": "3",
      "title": "Стаття 3. Суб’єкти насінництва та розсадництва",
      "content": "До суб’єктів насінництва та розсадництва належать фізичні та юридичні особи, яким надано право займатися виробництвом, реалізацією насіння і садивного матеріалу відповідно до закону."
    },
    {
      "provision_ref": "art4",
      "section": "4",
      "title": "Стаття 4. Законодавство України про насіння і садивний матеріал",
      "content": "Законодавство України про насіння і садивний матеріал базується на Конституції України і складається з цього Закону, Закону України \"Про охорону прав на сорти рослин\" , інших законів та нормативно-правових актів, прийнятих відповідно до них."
    },
    {
      "provision_ref": "art5",
      "section": "5",
      "title": "Стаття 5. Органи, що здійснюють державне управління у сфері насінництва та розсадництва",
      "content": "Державне управління у сфері насінництва та розсадництва здійснюють Кабінет Міністрів України, центральний орган виконавчої влади, що забезпечує формування та реалізує державну аграрну політику, та центральний орган виконавчої влади, що забезпечує реалізацію державної політики у сфері нагляду (контролю) в агропромисловому комплексі."
    },
    {
      "provision_ref": "art6",
      "section": "6",
      "title": "Стаття 6. Повноваження Кабінету Міністрів України у сфері насінництва та розсадництва",
      "content": "До повноважень Кабінету Міністрів України у сфері насінництва та розсадництва належать:\nзабезпечення проведення державної політики та організація здійснення державного контролю у сфері насінництва та розсадництва;\nвизначення пріоритетних напрямів розвитку насінництва та розсадництва;\nкоординація діяльності центрального органу виконавчої влади, що забезпечує формування та реалізує державну аграрну політику;\nзабезпечення розроблення і виконання загальнодержавних програм розвитку насінництва та розсадництва;\nприйняття в межах повноважень нормативно-правових актів з питань насінництва та розсадництва і контроль за їх виконанням;\nдержавна підтримка розвитку насінництва та розсадництва і державне регулювання ринку насіння;\nорганізація міжнародного співробітництва з питань насінництва та розсадництва."
    },
    {
      "provision_ref": "art7",
      "section": "7",
      "title": "Стаття 7. Повноваження центрального органу виконавчої влади, що забезпечує формування та реалізує державну аграрну політику у сфері насінництва та розсадництва",
      "content": "До повноважень центрального органу виконавчої влади, що забезпечує формування та реалізує державну аграрну політику у сфері насінництва та розсадництва, належать:\nзабезпечення формування та реалізації державної політики у сфері сільськогосподарського, лісового, декоративного насінництва та розсадництва;\nздійснення державного управління у сфері насінництва та розсадництва;\nрозроблення та організація виконання державних програм розвитку селекції, насінництва та розсадництва;\nприйняття нормативно-правових актів щодо виробництва, реалізації та використання насіння і садивного матеріалу відповідно до закону;\nзабезпечення формування державного резервного насіннєвого фонду і контроль за ефективним використанням цього фонду;\nорганізація та координація діяльності органів державного контролю у сфері насінництва та розсадництва - органів сертифікації насіння та/або садивного матеріалу;\nкоординація діяльності підприємств, пов’язаної з проведенням державного випробовування сортів сільськогосподарських рослин;\nсприяння розвитку ринку насіння і садивного матеріалу;\nорганізація ведення державного обліку об’єктів постійної лісонасіннєвої бази;\nстворення системи зонального лісового і декоративного насінництва та розсадництва;\nучасть у міжнародному співробітництві з питань насінництва та розсадництва, а також виконання міжнародних договорів України у цій сфері."
    },
    {
      "provision_ref": "art8",
      "section": "8",
      "title": "Стаття 8. Повноваження центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі",
      "content": "До повноважень центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі у сфері насінництва та розсадництва, належать:\nздійснення державного контролю за дотриманням вимог законодавства у сфері насінництва та розсадництва;\nведення Реєстру виробників;\nзабезпечення перевірки насіння на посівні та сортові якості та видача відповідних документів, передбачених нормативно-правовими актами;\nзабезпечення відповідно до закону контролю за виробництвом, розмноженням, збереженням, реалізацією та використанням насіння і садивного матеріалу, поліпшенням їх сортових, посівних і врожайних якостей;\nзабезпечення сертифікації насіння і садивного матеріалу сільськогосподарських, декоративних та лісових рослин у встановленому порядку;\nздійснення державного контролю за дотриманням суб'єктами господарювання усіх форм власності у сфері насінництва та розсадництва вимог законодавства про насіння і садивний матеріал;\nвидача дозволів на ввезення в Україну насіння і садивного матеріалу, не внесених до Реєстру сортів рослин України;\nзабезпечення сертифікації лісового насіння і садивного матеріалу;\nздійснення атестації суб’єктів насінництва та розсадництва для надання права на виробництво та реалізацію насіння і садивного матеріалу;\nпроведення експертизи проектно-кошторисної документації на створення та зрошення насаджень плодових, ягідних, горіхоплідних, малопоширених культур, винограду, хмелю та інших багаторічних насаджень;\nучасть у межах повноважень у міжнародному співробітництві з питань здійснення контролю та сертифікації насіння і садивного матеріалу."
    },
    {
      "provision_ref": "art9",
      "section": "9",
      "title": "Стаття 9. Організація системи насінництва та розсадництва",
      "content": "Система насінництва та розсадництва складається з ланок добазового, базового і сертифікованого насінництва та розсадництва, державного резервного насіннєвого фондів колекційних маточних насаджень багаторічних рослин."
    },
    {
      "provision_ref": "art10",
      "section": "10",
      "title": "Стаття 10. Наукове забезпечення насінництва та розсадництва",
      "content": "Наукове забезпечення насінництва та розсадництва здійснюють Національна академія аграрних наук України, Національна академія наук України, інші науково-дослідні установи, наукові організації та фізичні особи, які проводять наукові дослідження у сфері насінництва та розсадництва, а також наукові організації та їх дослідні господарства, що діють у системі вищої професійної освіти в цій сфері, відповідно до своїх повноважень (прав), а також інші організації, що проводять дослідження у сфері насінництва в установленому законом порядку, а саме:\nпровадять наукові дослідження з питань сортовивчення, насінництва та розсадництва;\nспівпрацюють з науковими установами інших держав."
    },
    {
      "provision_ref": "art11",
      "section": "11",
      "title": "Стаття 11. Державний резервний насіннєвий фонд",
      "content": "Державний резервний насіннєвий фонд створюється в обсягах, затверджених Кабінетом Міністрів України, для забезпечення насінням і садивним матеріалом районів, що не виробляють власного насіння і садивного матеріалу або мають обмежені можливості для його виробництва, надання допомоги у разі знищення або пошкодження насінницьких посівів та насаджень внаслідок стихійного лиха, а також для забезпечення сортооновлення, сортозаміни та реалізації насіння і садивного матеріалу за міжнародними договорами України.\nКабінет Міністрів України затверджує загальний обсяг формування державного резервного насіннєвого фонду в обсязі не менше п’яти відсотків потреби держави в насінні та садивному матеріалі.\nЗаготівля насіння і садивного матеріалу до державного резервного насіннєвого фонду здійснюється в порядку, встановленому законом, що визначає засади здійснення закупівлі товарів, робіт та послуг за державні кошти.\nФормування партій насіння з товарного зерна забороняється."
    },
    {
      "provision_ref": "art12",
      "section": "12",
      "title": "Стаття 12. Право на виробництво та використання насіння і садивного матеріалу",
      "content": "Суб’єкти насінництва та розсадництва мають право розмножувати, заготовляти та використовувати насіння і садивний матеріал сортів рослин (клонів, ліній, гібридів) за дозволом відповідного володільця патенту на використання сорту, якщо їх виробничі умови відповідають атестаційним вимогам, що встановлюються центральним органом виконавчої влади, що забезпечує формування та реалізує державну аграрну політику.\nЗакладання багаторічних насаджень плодових, ягідних, горіхоплідних, малопоширених культур, винограду та хмелю проводиться згідно з проектно-кошторисною документацією на їх створення та зрошення. Експертизу проектно-кошторисної документації проводить центральний орган виконавчої влади, що забезпечує реалізацію державної політики у сфері нагляду (контролю) в агропромисловому комплексі, на платній основі.\nРозмір плати та порядок проведення експертизи відповідної проектно-кошторисної документації встановлюються Кабінетом Міністрів України.\nПраво на виробництво добазового, базового та сертифікованого насіння, гібридів першого покоління, вихідного, базового та сертифікованого садивного матеріалу багаторічних рослин, культури меристем (in vitro), садивного матеріалу однорічних культур надається суб’єктам насінництва та розсадництва, які за результатами атестації внесені до Реєстру виробників. Положення про Реєстр виробників, порядок проведення відповідної атестації затверджуються центральним органом виконавчої влади, що забезпечує формування та реалізує державну аграрну політику.\nЗа результатами атестації рішення про внесення заявника до Реєстру виробників або відмову у внесенні до цього реєстру приймається центральним органом виконавчої влади, що забезпечує реалізацію державної політики у сфері нагляду (контролю) в агропромисловому комплексі, протягом десяти робочих днів з дня надходження заяви та відповідних документів.\nПідставами для відмови у внесенні до Реєстру виробників є:\nневідповідність поданих документів вимогам закону;\nвиявлення у поданих документах недостовірної інформації.\nРішення про виключення суб’єкта насінництва та розсадництва з Реєстру виробників приймається центральним органом виконавчої влади, що забезпечує реалізацію державної політики у сфері нагляду (контролю) в агропромисловому комплексі, у разі:\nподання суб’єктом насінництва та розсадництва заяви про виключення з Реєстру виробників;\nнаявності відомостей про припинення юридичної особи чи підприємницької діяльності фізичною особою - підприємцем;\nнеподання у встановлений строк інформації про зміни, внесені до документів, які додаються до заяви про внесення до Реєстру виробників.\nВнесення суб’єктів насінництва та розсадництва до Реєстру виробників проводиться щорічно за результатами атестації.\nРішення про відмову у внесенні до Реєстру виробників, виключення з Реєстру виробників може бути оскаржено до суду.\nСуб’єкти насінництва та розсадництва, не внесені до Реєстру виробників, не мають права виробляти насіння і садивний матеріал для реалізації."
    },
    {
      "provision_ref": "art13",
      "section": "13",
      "title": "Стаття 13. Права та обов’язки виробників насіння і садивного матеріалу",
      "content": "Виробники насіння і садивного матеріалу мають право:\nна перевагу при розташуванні насіннєвих посівів сортів рослин (клонів, ліній, гібридів) перехреснозапильних культур перед іншими товаровиробниками;\nвимагати відшкодування завданих збитків від перехресного запилення рослин вирощуваного сорту іншим сортом внаслідок невиконання сусіднім виробником умов укладеного з ним договору щодо розміщення посівів перехреснозапильників;\nзвертатися до відповідних органів виконавчої влади та до суду в разі порушення прав, наданих їм цим Законом;\nбрати участь у виконанні державних цільових програм щодо виробництва насіння і садивного матеріалу;\nбрати участь у формуванні державного резервного насіннєвого фонду.\nПорядок узгодження розташування насіннєвих посівів встановлюється центральним органом виконавчої влади, що забезпечує формування та реалізує державну аграрну політику.\nВиробники насіння і садивного матеріалу зобов’язані:\nвирощувати насіння і садивний матеріал сортів, внесених до Реєстру сортів, в обсязі, визначеному ліцензійним договором;\nдодержуватися технологічних і методичних вимог насінництва та розсадництва щодо збереження сортової чистоти, біологічних і урожайних властивостей сорту та посівних якостей насіння;\nгарантувати відповідність насіння і садивного матеріалу, що підлягає реалізації, сортовій чистоті (типовості) і посівним якостям, зазначеним у сертифікатах на насіння та садивний матеріал;\nзберігати дублікати проб насіння і садивного матеріалу (відповідно до біологічної здатності) упродовж строку дії сертифіката на насіння;\nвести по кожному сорту насінницьку документацію за встановленими формами і зберігати її протягом трьох років;\nдодержуватися встановленого порядку пакування, маркування, транспортування та зберігання насіння і садивного матеріалу відповідно до вимог нормативно-правових актів та стандартів;\nвідшкодовувати матеріальні збитки споживачу в разі реалізації йому некондиційного насіння чи садивного матеріалу;\nздійснювати внутрішньогосподарський контроль за виробництвом і обігом насіння і садивного матеріалу.\nПосадові особи суб’єктів насінництва та розсадництва всіх форм власності і господарювання, реалізатори насіння і садивного матеріалу в разі проведення контрольних заходів зобов’язані сприяти інспекторам у виконанні їх функцій.\nВиробники насіння і садивного матеріалу можуть мати також інші права та обов’язки, визначені законом."
    },
    {
      "provision_ref": "art14",
      "section": "14",
      "title": "Стаття 14. Використання насіння і садивного матеріалу сортів рослин суб’єктами насінництва та розсадництва",
      "content": "Суб’єкти насінництва та розсадництва можуть використовувати сорти насіння і садивного матеріалу рослин відповідно до Закону України \"Про охорону прав на сорти рослин\" ."
    },
    {
      "provision_ref": "art15",
      "section": "15",
      "title": "Стаття 15. Введення в обіг насіння і садивного матеріалу",
      "content": "Насіння і садивний матеріал вводять в обіг після їх сертифікації.\nНасіння, що реалізується за межі України, супроводжується міжнародними сертифікатами.\nНасіння і садивний матеріал вважаються сертифікованими, якщо вони:\nвідповідають вимогам нормативно-правових актів за сортовою чистотою і посівними якостями;\nналежать до сорту, занесеного до Реєстру сортів рослин України або Реєстру сортів рослин Організації економічного співробітництва та розвитку."
    },
    {
      "provision_ref": "art16",
      "section": "16",
      "title": "Стаття 16. Вимоги щодо визначення сортових і посівних якостей насіння і садивного матеріалу",
      "content": "При визначенні сортових і посівних якостей насіння і садивного матеріалу використовуються єдині методи та лабораторно-технічні засоби, єдина термінологія і нормативна документація.\nНорми сортових і посівних якостей насіння і садивного матеріалу встановлюються нормативними документами у сфері насінництва та розсадництва."
    },
    {
      "provision_ref": "art17",
      "section": "17",
      "title": "Стаття 17. Визначення сортових і посівних якостей насіння і садивного матеріалу",
      "content": "Визначення сортових якостей насіння і садивного матеріалу здійснюється шляхом інспектування, ділянкового та лабораторного сортового контролю на відповідність сорту морфологічним ознакам, визначеним при його реєстрації.\nІнспектування садивного матеріалу, призначеного для реалізації, та багаторічних насаджень плодових, ягідних, горіхоплідних, малопоширених культур, винограду та хмелю, проводиться щорічно незалежно від обсягів виробництва з метою визначення якості та видачі сертифіката.\nЯкщо посів (насадження) за сортовою чистотою не відповідає вимогам до заявленої категорії, одержане насіння та/або садивний матеріал може бути переведено в нижчу категорію, вимогам якої воно відповідає.\nУ разі невідповідності посіву (насадження) вимогам нормативних документів, що регламентують сферу насінництва та розсадництва, він вилучається з числа насіннєвих (розсадницьких).\nНасіння, яке не може бути використане на посів, продовольчі, кормові або інші цілі, знищується під наглядом державного інспектора територіального органу центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі, за рахунок власника насіння.\nСадивний матеріал, який не може бути використаний для створення багаторічних насаджень або в інших цілях, знищується під наглядом державного інспектора територіального органу центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі, за рахунок власника садивного матеріалу.\nУсі партії насіння і садивного матеріалу повинні супроводжуватися сертифікатами:\nнасіння - сертифікатом на насіння, що засвідчує сортові та посівні якості;\nсадивний матеріал - сертифікатом, що засвідчує походження, санітарний стан і товарну якість садивного матеріалу.\nУ разі якщо насіння та/або садивний матеріал не відповідає вимогам заявленої категорії, державний інспектор територіального органу центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі, знижує її до тієї категорії, вимогам якої воно відповідає, або надає обґрунтовану відмову у видачі сертифіката.\nВикористання для сівби/посадки насіння та/або садивного матеріалу, яке не має відповідного сертифіката, забороняється.\nВизначення посівних якостей насіння та/або садивного матеріалу шляхом аналізування проб, відібраних від партій насіння та/або садивного матеріалу, здійснюється лабораторіями центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі.\nПроби насіння і садивного матеріалу відбираються від партій насіння та садивного матеріалу державним інспектором територіального органу центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі.\nВзяття проб і визначення посівних якостей насіння і садивного матеріалу, що експортуються, здійснюються відповідно до міжнародних правил.\nНа насіння і садивний матеріал, які за даними лабораторного аналізу відповідають вимогам нормативних документів, їх власнику видається відповідний сертифікат.\nВизначення сортових якостей насіння овочевих культур не здійснюється.\nНасіння і садивний матеріал, що експортуються, супроводжуються міжнародним і фітосанітарним сертифікатами."
    },
    {
      "provision_ref": "art18",
      "section": "18",
      "title": "Стаття 18. Проведення сертифікації насіння та садивного матеріалу",
      "content": "Сертифікації підлягає насіння і садивний матеріал сорту, занесеного до Реєстру сортів рослин України, придатних до поширення в Україні, та/або до реєстру сортів рослин Організації економічного співробітництва та розвитку, що вирощується з метою експорту і відповідає вимогам посівних та сортових якостей, передбачених нормативно-правовими актами, що діють у сфері насінництва та розсадництва.\nСертифікація насіння і садивного матеріалу декоративних рослин здійснюється відповідно до окремого порядку згідно із законодавством.\nФорма та зміст сертифіката на насіння та/або садивний матеріал затверджуються Кабінетом Міністрів України.\nСертифікація та видача сертифікатів, ділянковий та лабораторний сортовий контроль, маркування партій насіння, а також визначення сортових та посівних якостей здійснюються на платній основі центральним органом виконавчої влади, що забезпечує реалізацію державної політики у сфері нагляду (контролю) в агропромисловому комплексі, і його територіальними органами.\nРозмір плати і порядок здійснення сертифікації та видачі сертифікатів, ділянкового та лабораторного сортового контролю, маркування партій насіння, а також визначення сортових та посівних якостей встановлюються Кабінетом Міністрів України.\nВідомості про видачу сертифікатів на насіння та/або садивний матеріал вносяться до Реєстру сертифікатів на насіння та/або садивний матеріал.\nРеєстр сертифікатів на насіння та/або садивний матеріал веде центральний орган виконавчої влади, що забезпечує реалізацію державної політики у сфері нагляду (контролю) в агропромисловому комплексі.\nПорядок ведення Реєстру сертифікатів на насіння та/або садивний матеріал визначається центральним органом виконавчої влади, що забезпечує формування та реалізує державну аграрну політику.\nЦентральний орган виконавчої влади, що забезпечує реалізацію державної політики у сфері нагляду (контролю) в агропромисловому комплексі, з метою сертифікації насіння може залучати для проведення польових досліджень суб’єктів насінництва та розсадництва у порядку, встановленому центральним органом виконавчої влади, що забезпечує формування та реалізує державну аграрну політику."
    },
    {
      "provision_ref": "art19",
      "section": "19",
      "title": "Стаття 19. Використання невизнаного насіння і садивного матеріалу",
      "content": "Кондиційне насіння і садивний матеріал сортів, не занесених до Реєстру сортів рослин України, можуть використовуватися для посівних цілей лише у разі, якщо:\nїх розмноження передбачено міжнародним договором для вивезення за межі України;\nзаявник сорту створює запас насіння та садивного матеріалу в період проведення державної науково-технічної експертизи.\nУ разі складних погодно-кліматичних умов, що призвели до недобору насіння сільськогосподарських рослин, центральний орган виконавчої влади, що забезпечує реалізацію державної політики у сфері нагляду (контролю) в агропромисловому комплексі, може дозволити ввезення насіння сорту, не внесеного до Реєстру сортів рослин України."
    },
    {
      "provision_ref": "art20",
      "section": "20",
      "title": "Стаття 20. Ввезення та вивезення насіння і садивного матеріалу",
      "content": "Насіння і садивний матеріал дозволяється ввозити в Україну за умови належності його до сорту, який занесений до Реєстру сортів рослин України.\nНасіння сорту, який занесений до Реєстру сортів рослин Організації економічного співробітництва та розвитку, тих сільськогосподарських рослин, до схем сортової сертифікації яких приєдналася Україна, ввозиться в порядку, встановленому центральним органом виконавчої влади, що забезпечує формування та реалізує державну аграрну політику у сфері насінництва та розсадництва, за умови, що воно призначене для розмноження і наступного вивезення за межі країни.\nМитне оформлення насіння і садивного матеріалу здійснюється за наявності сертифікатів країни експортера.\nНасіння і садивний матеріал сортів рослин, не занесених до Реєстру сортів рослин України та/або до Реєстру сортів рослин Організації економічного співробітництва та розвитку, ввозяться в Україну для селекційних, дослідних робіт і експонування суб'єктами господарювання незалежно від форми власності на основі підтвердження, що видається центральним органом виконавчої влади, що забезпечує реалізацію державної політики у сфері нагляду (контролю) в агропромисловому комплексі. Підтвердження надається центральним органом виконавчої влади, що забезпечує реалізацію державної політики у сфері нагляду (контролю) в агропромисловому комплексі, на безоплатній основі в десятиденний строк з дня отримання клопотання про ввезення насіння і садивного матеріалу для селекційних/дослідних робіт і експонування.\nПорядок підтвердження для ввезення в Україну насіння і садивного матеріалу сортів рослин для селекційних, дослідних робіт і експонування визначається центральним органом виконавчої влади, що забезпечує формування та реалізує державну аграрну політику.\nВивезення насіння та/або садивного матеріалу за межі митної території України здійснюється за дозволом власника сорту та супроводжується міжнародними сертифікатами.\nВивезення за межі митної території України дослідних зразків насіння та/або садивного матеріалу сортів рослин, не занесених до Реєстру сортів рослин України, здійснюється з метою проведення експертизи на придатність до поширення в іншій країні або обміну генофондом, селекційних і науково-дослідних робіт, експонування."
    },
    {
      "provision_ref": "art21",
      "section": "21",
      "title": "Стаття 21. Маркування та пакування насіння і садивного матеріалу",
      "content": "Насіння і садивний матеріал, що вводяться в обіг, обов'язково маркуються і пакуються в порядку, встановленому центральним органом виконавчої влади, що забезпечує формування та реалізує державну аграрну політику."
    },
    {
      "provision_ref": "art22",
      "section": "22",
      "title": "Стаття 22. Гарантії на насіння і садивний матеріал",
      "content": "Суб'єкт насінництва гарантує відповідність сортових і посівних якостей насіння, а суб’єкт розсадництва - походження, санітарний стан і якість садивного матеріалу згідно з вимогами нормативно-правових актів, про що зазначається у сертифікатах.\nНа придбане насіння і садивний матеріал гарантії діють протягом строку, визначеного в сертифікаті.\nУ разі порушення гарантій суб’єкт насінництва та розсадництва несе відповідальність згідно із законом."
    },
    {
      "provision_ref": "art23",
      "section": "23",
      "title": "Стаття 23. Арбітражне (експертне) визначення якості насіння і садивного матеріалу",
      "content": "Арбітражне (експертне) визначення якості насіння і садивного матеріалу може проводитися на вимогу споживача у лабораторіях, визначених центральним органом виконавчої влади, що забезпечує реалізацію державної політики у сфері нагляду (контролю) в агропромисловому комплексі.\nПравила експертного визначення якості насіння і садивного матеріалу та порядок оформлення відповідних заяв встановлюються центральним органом виконавчої влади, що забезпечує формування та реалізує державну аграрну політику."
    },
    {
      "provision_ref": "art24",
      "section": "24",
      "title": "Стаття 24. Державні органи нагляду (контролю) у сфері насінництва та розсадництва",
      "content": "Державний контроль у сфері насінництва та розсадництва здійснюють центральний орган виконавчої влади, що забезпечує реалізацію державної політики у сфері нагляду (контролю) в агропромисловому комплексі, та його територіальні органи в порядку, встановленому законодавством."
    },
    {
      "provision_ref": "art25",
      "section": "25",
      "title": "Стаття 25. Посадові особи, які здійснюють державний контроль у сфері насінництва та розсадництва",
      "content": "Організація та здійснення державного контролю у сфері насінництва та розсадництва покладається на керівника центрального органу виконавчої влади, що забезпечує реалізацію державної політики у сфері нагляду (контролю) в агропромисловому комплексі, - головного державного інспектора сільського господарства України та його заступників, головних державних інспекторів сільського господарства в Автономній Республіці Крим, областях, районах та їх заступників, на старших державних та державних інспекторів, які призначаються на посади і звільняються з посад в установленому законодавством порядку.\nНа посадових осіб, яким надано повноваження головних державних інспекторів сільського господарства, та їх заступників, старших державних та державних інспекторів поширюється дія Закону України \"Про державну службу\" ."
    },
    {
      "provision_ref": "art26",
      "section": "26",
      "title": "Стаття 26. Повноваження посадових осіб з питань нагляду (контролю) у сфері насінництва та розсадництва",
      "content": "Посадові особи з питань нагляду (контролю) у сфері насінництва та розсадництва у межах своїх повноважень мають право:\nконтролювати додержання суб'єктами насінництва та розсадництва незалежно від форми власності методичних і технологічних вимог;\nдавати обов'язкові для виконання суб'єктами насінництва та розсадництва вказівки про усунення порушень щодо ведення насінництва та розсадництва та визначати строк усунення виявлених порушень;\nбезперешкодного доступу в будь-яке місце вирощування, оброблення та зберігання насіння і садивного матеріалу відповідно до закону;\nознайомлюватися з документацією щодо насінництва та розсадництва, відкривати будь-яке паковання з насінням чи садивним матеріалом для відбору контрольних проб;\nнакладати на винних осіб адміністративні стягнення за порушення вимог цього Закону та інших нормативно-правових актів;\nзупиняти або забороняти реалізацію будь-якого насіння і садивного матеріалу, якщо під час перевірки виявлено невідповідність їхніх якісних показників нормативним документам;\nпорушувати клопотання про позбавлення права на виробництво та реалізацію насіння і садивного матеріалу у разі систематичного порушення цього Закону, інших нормативно-правових актів чи нормативних документів у сфері насінництва та розсадництва;\nвиконувати інші повноваження, визначені законом відповідно до їх компетенції."
    },
    {
      "provision_ref": "art27",
      "section": "27",
      "title": "Стаття 27. Державна підтримка селекції, насінництва та розсадництва",
      "content": "Державна підтримка селекції, насінництва та розсадництва здійснюється в межах коштів, передбачених у Державному бюджеті України на відповідний рік."
    },
    {
      "provision_ref": "art28",
      "section": "28",
      "title": "Стаття 28. Відповідальність за порушення законодавства у сфері насінництва та розсадництва",
      "content": "Особи, винні в порушенні законодавства у сфері насінництва та розсадництва, несуть відповідальність згідно із законом.\nСуб’єкт насінництва та розсадництва може бути позбавлений права займатися виробництвом, реалізацією та використанням насіння і садивного матеріалу в разі систематичного порушення атестаційних вимог або законодавства у сфері насінництва та розсадництва.\nНакладення стягнення не звільняє винних осіб від відшкодування збитків у випадках і порядку, передбачених законом."
    },
    {
      "provision_ref": "art29",
      "section": "29",
      "title": "Стаття 29. Участь у міжнародному співробітництві у сфері насінництва та розсадництва",
      "content": "Україна бере участь у міжнародному співробітництві у сфері насінництва та розсадництва, зокрема на основі міжнародних договорів України.\nУчасть України у міжнародному співробітництві у сфері насінництва та розсадництва здійснюється в порядку, встановленому законом.\nУ разі якщо міжнародними договорами України встановлено інші правила, ніж ті, що містяться в цьому Законі, застосовуються правила міжнародних договорів України.\n1. Цей Закон набирає чинності через 30 днів з дня його опублікування.\n2. Кабінету Міністрів України протягом трьох місяців з дня набрання чинності цим Законом:\nпідготувати та внести на розгляд Верховної Ради України пропозиції щодо приведення законів України у відповідність із цим Законом;\nприйняти нормативно-правові акти, що випливають із цього Закону;\nпривести свої нормативно-правові акти у відповідність із цим Законом;\nзабезпечити перегляд і скасування міністерствами, іншими центральними органами виконавчої влади їх нормативно-правових актів, що суперечать цьому Закону\".\nВ.ЯНУКОВИЧ"
    }
  ],
  "definitions": []
}