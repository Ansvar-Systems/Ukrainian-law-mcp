{
  "id": "ua-law-142-12",
  "type": "statute",
  "title": "Закон України (142-12)",
  "title_en": "",
  "short_name": "142-12",
  "status": "in_force",
  "issued_date": "1990-08-03",
  "url": "https://zakon.rada.gov.ua/laws/show/142-12",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Зміст економічної самостійності Української РСР",
      "content": "Забезпечення економічної самостійності Української РСР є\nнеобхідною умовою державного суверенітету України.\nУкраїнська РСР самостійно:\nвизначає економічний статус і стратегію\nсоціально-економічного розвитку в інтересах народу України;\nздійснює управління економічними процесами з метою\nвідродження і всебічного розвитку соціальної та культурної сфери,\nзадоволення потреб громадян Української РСР у матеріальних,\nсоціальних і духовних благах, охорони навколишнього середовища;\nвизначає структуру народного господарства, пріоритетні\nнапрями господарської діяльності, форми і методи господарювання та\nуправління суспільним виробництвом;\nздійснює фінансово-бюджетну, грошово-кредитну, цінову,\nінвестиційну, науково-технічну і зовнішньоекономічну політику.\nУсі розташовані на території України підприємства, установи і\nорганізації становлять її народногосподарський комплекс.\nСтаття 2. Основні цілі економічної самостійності\nУкраїнської РСР\nЕкономічна самостійність Української РСР покликана\nзабезпечити:\nумови життя народу України, гідні сучасної цивілізації,\nзадоволення його соціальних і культурних запитів;\nпідпорядкування суспільного виробництва потребам та інтересам\nлюдини, створення умов для вільної творчої праці й самоствердження\nособи;\nсоціальну захищеність кожного громадянина України;\nзростання національного багатства;\nрозвиток науки, досягнення передового технологічного рівня\nвиробництва;\nпідвищення престижу підприємливості та сумлінної праці;\nрівні можливості вільного культурного, духовного та\nінтелектуального розвитку усіх громадян, які проживають на\nтериторії республіки;\nдосягнення екологічної безпеки, створення здорових і\nбезпечних умов життя і праці.\nСтаття 3. Основні принципи економічної самостійності\nУкраїнської РСР\nЕкономічна самостійність Української РСР базується на таких\nосновних принципах:\nвласності народу республіки на її національне багатство та\nнаціональний доход;\nрізноманітності і рівноправності форм власності та їх\nдержавному захисті;\nдецентралізації власності і роздержавленні економіки;\nповній господарській самостійності і свободі підприємництва\nусіх юридичних і фізичних осіб у рамках законів Української РСР;\nсамостійності регулювання грошового обігу;\nзахищеності внутрішнього ринку."
    },
    {
      "provision_ref": "art4",
      "section": "4",
      "title": "Стаття 4. Відносини власності в Українській РСР",
      "content": "Основу економічної самостійності Української РСР утворює\nвласність її народу на національне багатство. Власністю народу\nУкраїни є земля, її надра, повітряний простір, водні та інші\nприродні ресурси, що знаходяться в межах території Української\nРСР, природні ресурси її континентального шельфу та виключної\n(морської) економічної зони, весь економічний, науковий і\nтехнічний потенціал, розташований на території республіки.\nДо власності народу України належать основні засоби\nвиробництва в промисловості, будівництві, сільському господарстві,\nтранспорті, зв'язку, банки, кредитні установи, майно торгових,\nкомунальних та інших підприємств, а також житловий фонд та інше\nмайно на території України.\nПорядок створення і функціонування на території України нових\nоб'єктів власності радянських республік, інших держав, міжнародних\nорганізацій, іноземних юридичних осіб і громадян визначається\nзаконодавством Української РСР.\nВласність в Українській РСР виступає в таких формах:\n- державна;\n- колективна;\n- індивідуальна (особиста і приватна трудова власність) та\nінші, передбачені Законом форми власності.\nВідносини власності встановлюються і регулюються на основі\nзаконодавства Української РСР. Українська РСР гарантує\nрівноправність всіх форм власності. Право власності охороняється\nзаконом.\nРозділ другий\n\nФІНАНСОВО-БЮДЖЕТНА, КРЕДИТНА І ГРОШОВА СИСТЕМА\nУКРАЇНСЬКОЇ РСР"
    },
    {
      "provision_ref": "art5",
      "section": "5",
      "title": "Стаття 5. Фінансово-бюджетна система Української РСР",
      "content": "Українська РСР має власну фінансову систему.\nФінансові ресурси Української РСР складаються з коштів\nреспубліканського бюджету, бюджетів місцевих Рад народних\nдепутатів, коштів інших органів місцевого самоврядування,\nпозабюджетних надходжень та інших фінансових ресурсів.\nФормування доходної бази республіканського і місцевих\nбюджетів грунтується на податковій політиці, що визначається\nзаконодавством Української РСР і проводиться в республіці\nсамостійно.\nУкраїнська РСР на договірних засадах може брати участь у\nцільовому фінансуванні зі свого бюджету загальносоюзних і\nміжреспубліканських програм, спільних проектів і програм з\nіноземними державами і міжнародними організаціями."
    },
    {
      "provision_ref": "art6",
      "section": "6",
      "title": "Стаття 6. Банківська і грошова система Української РСР",
      "content": "Українська РСР на своїй території самостійно організує\nбанківську справу і грошовий обіг.\nБанківська система республіки складається з Національного\nбанку України, Зовнішньоекономічного банку, республіканських\nакціонерно-комерційних банків, інших кредитних установ різних форм\nвласності. Кожний вид банківських установ є економічно самостійним\nі керується у своїй діяльності чинним законодавством.\nНаціональний банк України є вищою кредитною та емісійною\nустановою Української РСР, підзвітний Верховній Раді Української\nРСР і проводить в республіці єдину державну грошово-кредитну та\nвалютну політику, координує діяльність банківської системи у\nцілому, організує міжбанківські розрахунки, виконує функції\nрезервного банку.\nКредитними ресурсами республіки є власні кошти банків,\nзалишки коштів на банківських рахунках підприємств, установ,\nорганізацій, розташованих на території республіки, і громадян,\nкошти в міжбанківських розрахунках, грошові заощадження населення,\nінші грошові ресурси.\nЗа умов запровадження власної грошової одиниці Національний\nбанк України для її валютного забезпечення та повної зовнішньої\nконвертованості нагромаджує валютні запаси.\nВ Українській РСР створюється ринок акцій, облігацій та інших\nцінних паперів. Порядок створення і діяльності на території\nреспубліки акціонерних банків та інших кредитних установ, у тому\nчислі з участю іноземного капіталу, визначається законодавством\nУкраїнської РСР."
    },
    {
      "provision_ref": "art7",
      "section": "7",
      "title": "Стаття 7. Ціноутворення",
      "content": "Політика ціноутворення на території республіки належить до\nкомпетенції Української РСР і визначається її законодавством.\nПерелік товарів і послуг, ціни і тарифи на які підлягають\nдержавному регулюванню, визначаються законодавством Української\nРСР.\nРозділ третій\n\nУПРАВЛІННЯ НАРОДНИМ ГОСПОДАРСТВОМ УКРАЇНСЬКОЇ РСР\nСтаття 8. Загальні засади державного управління\nнародним господарством\nУкраїнська РСР самостійно формує систему, склад і структуру\nдержавного управління народним господарством.\nДержавне управління економікою республіки повинно\nзабезпечити:\nпоступовий перехід до ринкової економіки;\nрегулювання економіки шляхом податків, кредитів, квот,\nліцензій, санкцій, дотацій на основі нормативних актів Української\nРСР без безпосереднього втручання в господарську діяльність\nпідприємств та організацій;\nрозробку, фінансування та реалізацію загальнонаціональних\nпрограм;\nраціональні пропорції використання національного доходу, що\nзабезпечують ефективний соціальний і економічний розвиток\nреспубліки;\nзахист економічних інтересів Української РСР.\nЗаконодавство Української РСР створює рівні можливості для\nрозвитку всіх форм підприємницької діяльності та свободи у виборі\nметодів господарювання, напрямів використання доходу і здійснення\nінвестицій, заохочуючи конкуренцію та усуваючи монополізм у\nвиробництві товарів і наданні послуг.\nВтручання державних органів у діяльність підприємств та інших\nгосподарюючих суб'єктів можливе лише у випадках і в порядку, що\nвизначається законодавством Української РСР.\nФінансування фундаментальних досліджень у галузі суспільних,\nприродничих і технічних наук здійснюється за рахунок бюджетних\nкоштів і кредитів.\nУкраїнська РСР самостійно організує інвестиційну діяльність\nна своїй території, сприяє утворенню інвестиційного ринку і\nфондових бірж.\nФінансування заходів соціальної та культурної політики\nздійснюється з республіканського та місцевих бюджетів, за рахунок\nкоштів підприємств, установ і організацій, населення та інших\nджерел.\nСтаття 9. Зайнятість, соціальний захист і регулювання\nдоходів населення\nДержава створює умови для зайнятості працездатного населення\nі забезпечує соціальний захист громадян.\nДержава регулює зайнятість, сприяє працевлаштуванню,\nпідготовці та підвищенню кваліфікації кадрів, а при необхідності\nзабезпечує перепідготовку осіб, які вивільняються в результаті\nреорганізації та вдосконалення виробництва.\nПорядок прийняття на роботу і звільнення працівників, режим\nпраці та відпочинку встановлюються підприємствами на основі\nзаконодавства Української РСР про працю. Форми і системи оплати\nпраці визначаються підприємствами самостійно.\nРегулювання зайнятості жінок, молоді, осіб з інвалідністю\nздійснюється шляхом створення додаткових робочих місць, розвитку\nнадомної праці, запровадження гнучкого режиму робочого часу, а\nтакож надання пільг при оподаткуванні.\nДоходи громадян регулюються диференційованим прогресивним\nоподаткуванням відповідно до законодавства Української РСР.\nУкраїнська РСР гарантує своїм громадянам прожитковий мінімум.\nСтаття 10. Охорона навколишнього середовища і раціональне\nприродокористування\nУкраїнська РСР самостійно регулює відносини\nприродокористування та охорони навколишнього середовища в межах\nсвоєї території.\nРеспубліканські та місцеві державні органи відповідно до\nзаконодавства Української РСР визначають норми екологічної\nбезпеки, ліміти і нормативи природокористування, податки за\nприродні ресурси та санкції за шкоду, заподіяну навколишньому\nсередовищу, здійснюють, виходячи з екологічних показників, видачу\nдозволів і накладання заборони на діяльність підприємств, установ\nі організацій."
    },
    {
      "provision_ref": "art11",
      "section": "11",
      "title": "Стаття 11. Економічні основи місцевого самоврядування",
      "content": "Розвиток усіх регіонів республіки забезпечується в інтересах\nі з ініціативи місцевого населення.\nПочаток господарської діяльності і використання природних\nресурсів на території місцевих Рад народних депутатів здійснюється\nтільки з їх дозволу.\nМісцева Рада народних депутатів має самостійний бюджет.\nПідприємства, установи, організації та виробничі одиниці,\nрозташовані на території Української РСР, вносять плату за\nвикористання землі, інших природних і трудових ресурсів,\nвідрахування від валютних надходжень, а також сплачують податки до\nмісцевих бюджетів.\nРішення, прийняті в межах компетенції місцевої Ради народних\nдепутатів, є обов'язковими для діючих на даній території\nпідприємств, організацій та установ, службових та інших осіб.\nСтаття 12. Зовнішньоекономічна діяльність та\nміжреспубліканські відносини\nУкраїнська РСР самостійно здійснює керівництво\nзовнішньоекономічною діяльністю, бере безпосередню участь у\nміжнародному поділі праці та розвиває економічне співробітництво з\nрадянськими республіками, іншими державами на основі принципів\nзаінтересованості, рівноправності і взаємної вигоди.\nПідприємства і організації мають право вступати у прямі\nгосподарські зв'язки та співробітничати з підприємствами і\nорганізаціями інших радянських республік, створювати з ними\nспільні підприємства, асоціації, концерни, консорціуми, союзи,\nінші об'єднання.\nМіжнародні угоди Української РСР з питань економічної\nдіяльності укладаються відповідно до законодавства Української\nРСР.\nУкраїнська РСР утворює свій державний валютний фонд у складі\nзведеного валютного плану (платіжного балансу) республіки, в якому\nвраховуються надходження і платежі в діючих грошових одиницях та\nіноземній валюті по загальному міжнародному розрахунковому обороту\nреспубліки.\nНормативи і порядок розподілу валютної виручки підприємств і\nорганізацій від експорту товарів (робіт, послуг) визначаються\nзаконодавством Української РСР.\nПідприємства і організації, розташовані на території\nреспубліки, здійснюють свої зовнішньоекономічні зв'язки відповідно\nдо законодавства Української РСР.\nУкраїнська РСР як суверенна держава бере участь у діяльності\nміжнародних економічних організацій.\nУряд Української РСР установлює перелік товарів, вивезення і\nввезення яких регулюється квотами і ліцензіями.\nРеспубліка самостійно створює митну систему.\nРозділ четвертий\n\nЮРИДИЧНА ВІДПОВІДАЛЬНІСТЬ ЗА ПОРУШЕННЯ ЗАКОНОДАВСТВА\nПРО ЕКОНОМІЧНУ САМОСТІЙНІСТЬ УКРАЇНСЬКОЇ РСР"
    },
    {
      "provision_ref": "art13",
      "section": "13",
      "title": "Стаття 13. Принципи юридичної відповідальності",
      "content": "Основними принципами юридичної відповідальності за порушення\nЗакону про економічну самостійність Української РСР є\nневідворотність застосування економічних санкцій, правова\nзахищеність суб'єктів економічних відносин,\nвзаємовідповідальність між державою та учасниками економічних\nвідносин."
    },
    {
      "provision_ref": "art14",
      "section": "14",
      "title": "Стаття 14. Види юридичної відповідальності",
      "content": "Незаконні дії або бездіяльність у сфері економіки є\nпорушенням економічної самостійності Української РСР та інтересів\nюридичних і фізичних осіб і залежно від способу дії винних\nкараються за законом. Основним видом відповідальності є економічні\nсанкції. В разі вчинення злочинних дій застосовується кримінальна\nвідповідальність.\nЗакон набирає чинності з дня його прийняття.\nГолова Верховної Ради Української РСР Л.КРАВЧУК\n\nм. Київ, 3 серпня 1990 року\nN 142-XII"
    }
  ],
  "definitions": []
}