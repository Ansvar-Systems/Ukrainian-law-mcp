{
  "id": "ua-law-4476-20",
  "type": "statute",
  "title": "Закон України (4476-20)",
  "title_en": "",
  "short_name": "4476-20",
  "status": "in_force",
  "issued_date": "2025-06-04",
  "url": "https://zakon.rada.gov.ua/laws/show/4476-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про фізичну культуру і спорт\" щодо розвитку спорту ветеранів війни\n\n(Відомості Верховної Ради (ВВР), 2025, № 40, ст.175)\n\nВерховна Рада України постановляє:\n\nІ. Внести до Закону України \"Про фізичну культуру і спорт\" (Відомості Верховної Ради України, 2010 р., № 7, ст. 50 із наступними змінами) такі зміни:\n\n1. Частини сьому і восьму статті 6 викласти в такій редакції:\n\n\"Центральний орган виконавчої влади, що забезпечує формування та реалізацію державної політики у сфері соціального захисту населення, а також центральні органи виконавчої влади, що реалізують державну політику, зокрема, у сферах захисту прав дітей, оздоровлення та відпочинку дітей, соціального захисту населення та здійснення державного нагляду (контролю) за дотриманням вимог законодавства під час надання соціальних послуг і соціальної підтримки, сприяють розвитку фізичної культури і спорту відповідно у закладах соціального захисту населення, реабілітаційних закладах і закладах оздоровлення та відпочинку дітей.\n\nЦентральний орган виконавчої влади, що забезпечує формування та реалізує державну політику у сфері соціального захисту ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб та членів сімей загиблих (померлих) ветеранів війни, членів сімей загиблих (померлих) Захисників і Захисниць України:\n\nзабезпечує розвиток спорту ветеранів війни, у тому числі шляхом використання діючої мережі закладів фізичної культури і спорту та залучення місцевих державних адміністрацій, органів місцевого самоврядування, громадських організацій фізкультурно-спортивної спрямованості, у тому числі національних спортивних федерацій та фізкультурно-спортивних товариств;\n\nорганізовує та проводить на території України всеукраїнські та міжнародні спортивні заходи та спортивні змагання із спорту ветеранів війни відповідно до вимог цього Закону, забезпечує участь офіційних збірних команд із числа ветеранів війни у міжнародних змаганнях із спорту ветеранів війни;\n\nнадає центральному органу виконавчої влади, що забезпечує формування державної політики у сфері фізичної культури та спорту, пропозиції до Єдиного календарного плану фізкультурно-оздоровчих, спортивних заходів та спортивних змагань України;\n\nбере участь у реалізації державної політики у сфері фізичної культури і спорту щодо розвитку спорту ветеранів війни у межах повноважень, визначених законом;\n\nсприяє забезпеченню доступності послуг у сфері фізичної культури і спорту щодо занять фізичною культурою і спортом ветеранами війни та членами їхніх сімей;\n\nсприяє підготовці, перепідготовці та підвищенню кваліфікації фахівців у сфері фізичної культури і спорту за напрямом спорту ветеранів війни;\n\nузагальнює практику застосування законодавства щодо спорту ветеранів війни з метою створення умов для координації та реалізації державної політики у сфері фізичної культури і спорту за напрямом спорту ветеранів війни;\n\nвивчає міжнародну практику з питань відновлення здоров’я ветеранів війни та членів їхніх сімей шляхом залучення їх до занять фізичною культурою і спортом, розробляє пропозиції щодо вдосконалення розвитку спорту ветеранів війни;\n\nпроводить інформаційно-просвітницькі заходи щодо популяризації спорту ветеранів війни;\n\nвзаємодіє з центральними органами виконавчої влади, іншими органами державної влади та органами місцевого самоврядування щодо розвитку спорту ветеранів війни, проведення спортивних заходів та спортивних змагань серед ветеранів війни та членів їхніх сімей;\n\nвзаємодіє з громадськими об’єднаннями фізкультурно-спортивної спрямованості та громадськими об’єднаннями ветеранів війни, залучає їх до реалізації державних програм і здійснення заходів з розвитку спорту ветеранів війни, до проведення спортивних заходів та спортивних змагань серед ветеранів війни та членів їхніх сімей\".\n\n2. Частину третю статті 19 доповнити абзацом шостим такого змісту:\n\n\"відповідно до договору з центральним органом виконавчої влади, що забезпечує формування та реалізує державну політику у сфері соціального захисту ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб та членів сімей загиблих (померлих) ветеранів війни, членів сімей загиблих (померлих) Захисників і Захисниць України, сприяють розвитку спорту ветеранів війни, беруть участь у проведенні спортивних заходів та спортивних змагань серед ветеранів війни та членів їхніх сімей\".\n\n3. Статтю 20 після частини дев’ятої доповнити новою частиною такого змісту:\n\n\"Спортивні федерації із статусом національної спортивної федерації відповідно до договору з центральним органом виконавчої влади, що забезпечує формування та реалізує державну політику у сфері соціального захисту ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб та членів сімей загиблих (померлих) ветеранів війни, членів сімей загиблих (померлих) Захисників і Захисниць України, сприяють розвитку спорту ветеранів війни, беруть участь у проведенні спортивних заходів та спортивних змагань серед ветеранів війни та членів їхніх сімей\".\n\nУ зв’язку з цим частини десяту - дванадцяту вважати відповідно частинами одинадцятою - тринадцятою.\n\n4. Статтю 36 -2 викласти в такій редакції:\n\n\" Стаття 36 -2 . Спорт ветеранів війни\n\nСпорт ветеранів війни - це напрям спорту, що забезпечує залучення ветеранів війни та членів їхніх сімей до занять фізичною культурою і спортом з метою відновлення їхнього здоров’я, їх психологічної та соціальної адаптації, підготовку та участь ветеранів війни у всеукраїнських, міжнародних та інших спортивних заходах та спортивних змаганнях.\n\nРозвиток спорту ветеранів війни забезпечують центральний орган виконавчої влади, що забезпечує формування та реалізує державну політику у сфері соціального захисту ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб та членів сімей загиблих (померлих) ветеранів війни, членів сімей загиблих (померлих) Захисників і Захисниць України, місцеві державні адміністрації, органи місцевого самоврядування, національні спортивні федерації, всеукраїнські фізкультурно-спортивні товариства та інші суб’єкти сфери фізичної культури і спорту.\n\nРозвиток спорту ветеранів війни забезпечується шляхом створення єдиної системи координації та реалізації державної політики у сфері розвитку фізичної культури і спорту за напрямом спорту ветеранів війни, зокрема:\n\nвизначення важливості ролі спорту ветеранів війни в системі заходів щодо відновлення здоров’я ветеранів війни та членів їхніх сімей, їх психологічної та соціальної адаптації, удосконалення нормативно-правової бази за напрямом спорту ветеранів війни;\n\nзалучення структурних підрозділів місцевих державних адміністрацій з питань ветеранської політики до здійснення заходів з розвитку спорту ветеранів війни, проведення спортивних заходів та спортивних змагань серед ветеранів війни та членів їхніх сімей;\n\nсприяння створенню спортивних клубів ветеранів війни;\n\nсприяння підготовці, перепідготовці та підвищенню кваліфікації фахівців у сфері фізичної культури і спорту за напрямом спорту ветеранів війни;\n\nпроведення інформаційно-просвітницьких заходів щодо популяризації спорту ветеранів війни\".\n\n5. Частину п’яту статті 45 викласти в такій редакції:\n\n\"Міжнародні спортивні змагання проводяться організаторами спортивних заходів на території України за рішенням центрального органу виконавчої влади, що реалізує державну політику у сфері фізичної культури та спорту, з урахуванням пропозицій центрального органу виконавчої влади, що забезпечує формування та реалізує державну політику у сфері соціального захисту ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб та членів сімей загиблих (померлих) ветеранів війни, членів сімей загиблих (померлих) Захисників і Захисниць України, у частині спорту ветеранів війни, відповідної спортивної федерації із статусом національної спортивної федерації, відповідних місцевих державних адміністрацій та органів місцевого самоврядування, на території яких планується проведення таких змагань. Міжнародні спортивні змагання включаються центральним органом виконавчої влади, що забезпечує формування державної політики у сфері фізичної культури та спорту, до Єдиного календарного плану фізкультурно-оздоровчих, спортивних заходів та спортивних змагань України. Спортивні змагання не визнаються та не можуть визначатися як міжнародні, у тому числі в рекламі та інформаційних повідомленнях, без включення їх до Єдиного календарного плану фізкультурно-оздоровчих, спортивних заходів та спортивних змагань України\".\n\nІІ. Прикінцеві положення\n\n1. Цей Закон набирає чинності через три місяці з дня його опублікування, крім пункту 2 цього розділу, який набирає чинності з дня, наступного за днем опублікування цього Закону.\n\n2. Кабінету Міністрів України:\n\nпривести свої нормативно-правові акти у відповідність із цим Законом, забезпечивши набрання ними чинності одночасно з набранням чинності цим Законом;\n\nзабезпечити приведення нормативно-правових актів міністерств та інших центральних органів виконавчої влади у відповідність із цим Законом, забезпечивши набрання ними чинності одночасно з набранням чинності цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n4 червня 2025 року\n\n№ 4476-IX\n\nПро внесення змін до Закону України \"Про фізичну культуру і спорт\" щодо розвитку спорту ветеранів війни\nЗакон України від 04.06.2025 № 4476-IX\n\nПрийняття від 04.06.2025\nПостійна адреса:\nhttps://zakon.rada.gov.ua/go/4476-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}