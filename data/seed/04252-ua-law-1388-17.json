{
  "id": "ua-law-1388-17",
  "type": "statute",
  "title": "Закон України (1388-17)",
  "title_en": "",
  "short_name": "1388-17",
  "status": "in_force",
  "issued_date": "2009-05-21",
  "url": "https://zakon.rada.gov.ua/laws/show/1388-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до Закону України\n\"Про бібліотеки і бібліотечну справу\"\n( Відомості Верховної Ради України (ВВР), 2009, N 39, ст.557 )\n{ Із змінами, внесеними згідно з Кодексом\nN 2755-VI ( 2755-17 ) від 02.12.2010, ВВР, 2011, N 13-14,\nN 15-16, N 17, ст.112 }\n\nВерховна Рада України п о с т а н о в л я є :\nI. Внести до Закону України \"Про бібліотеки і бібліотечну\nсправу\" ( 32/95-ВР ) (Відомості Верховної Ради України, 2000 р.,\nN 23, ст. 177; 2001 р., N 2-3, ст. 10; 2002 р., N 12-13, ст. 92;\n2003 р., N 10-11, ст. 86, N 24, ст. 159; 2004 р., N 17-18,\nст. 250; 2008 р., NN 5-8, ст. 78) такі зміни:\n1. Статтю 1 викласти в такій редакції:\n\" Стаття 1. Визначення термінів\nУ цьому Законі нижченаведені терміни вживаються в такому\nзначенні:\nбібліотека - інформаційний, культурний, освітній заклад\n(установа, організація) або структурний підрозділ, що має\nупорядкований фонд документів, доступ до інших джерел інформації\nта головним завданням якого є забезпечення інформаційних,\nнауково-дослідних, освітніх, культурних та інших потреб\nкористувачів бібліотеки;\nбібліотека-депозитарій - бібліотека, яка забезпечує постійне\nзберігання бібліотечного фонду, сформованого з документів, що\nрідко використовуються і мають наукову та/або художню цінність;\nбібліотечна послуга - результат діяльності бібліотеки із\nзадоволення інформаційних, науково-дослідних, освітніх, культурних\nта інших потреб користувачів бібліотеки;\nбібліотечна система України - розгалужена мережа бібліотек\nрізних видів, пов'язаних взаємодією і взаємовикористанням\nбібліотечних ресурсів;\nбібліотечна справа - галузь інформаційної, культурної та\nосвітньої діяльності суспільства, спрямована на створення і\nрозвиток мережі бібліотек, формування, опрацювання, упорядкування\nта зберігання бібліотечних фондів, організацію бібліотечного,\nінформаційного та довідково-бібліографічного обслуговування\nкористувачів бібліотеки, підготовку та підвищення кваліфікації\nфахівців у галузі бібліотечної справи, наукове та методичне\nзабезпечення розвитку бібліотечної діяльності;\nбібліотечний фонд - упорядковане зібрання документів, що\nзберігається в бібліотеці;\nбібліотечні ресурси - упорядковані бібліотечні фонди\nдокументів на різних носіях інформації, бази даних, мережні\nінформаційні ресурси, довідково-пошуковий апарат,\nматеріально-технічні засоби опрацювання, зберігання та передачі\nінформації;\nдокумент - матеріальна форма одержання, зберігання,\nвикористання і поширення інформації, зафіксованої на папері,\nмагнітній, кіно-, фотоплівці, оптичному диску або іншому носієві;\nдепонування - форма збирання і розповсюдження рукописних\nробіт, переважно наукових;\nкористувач бібліотеки - фізична чи юридична особа, яка\nзвернулася до послуг бібліотеки;\nміжбібліотечний абонемент - форма бібліотечного\nобслуговування, заснована на взаємному використанні бібліотечних\nфондів і довідково-пошукового апарату бібліотек;\nцентралізована бібліотечна система - об'єднання бібліотек в\nєдине структурно-цілісне утворення, куди входить центральна\nбібліотека\".\n2. В абзаці п'ятому частини другої статті 4 слова \"на основі\nкооперації\" виключити.\n3. Частину третю статті 6 викласти в такій редакції:\n\"За призначенням бібліотеки поділяються на:\nпублічні (загальнодоступні), у тому числі спеціалізовані для\nдітей, юнацтва, осіб з фізичними вадами;\nспеціальні (академій наук, науково-дослідних установ,\nнавчальних закладів, підприємств, установ, організацій)\".\n4. Частину першу статті 7 викласти в такій редакції:\n\"Національна бібліотека України є провідним культурним,\nосвітнім, науково-інформаційним державним закладом, що здійснює\nфункції науково-дослідного, методичного та координаційного центру\nз питань бібліотекознавства, бібліографознавства,\nдокументознавства, бере участь у розробленні державної політики в\nгалузі бібліотечної справи та її реалізації\".\n5. Частину другу статті 8 виключити.\n6. Частину четверту статті 12 виключити.\n7. Статтю 13 викласти в такій редакції:\n\" Стаття 13. Державна реєстрація бібліотек\nДержавна реєстрація бібліотек незалежно від форми власності\nпроводиться за їх місцезнаходженням відповідно до закону\".\n8. Статтю 16 після частини третьої доповнити новою частиною\nтакого змісту:\n\"З метою забезпечення збереження документів та колекцій,\nвнесених та/або які підлягають внесенню до Державного реєстру\nнаціонального культурного надбання, створюються їх страхові копії\nу порядку, встановленому спеціально уповноваженим центральним\nорганом виконавчої влади у сфері культури\".\nУ зв'язку з цим частини четверту - шосту вважати відповідно\nчастинами п'ятою - сьомою.\n9. Частину першу статті 17 викласти в такій редакції:\n\"Комплектування бібліотечних фондів здійснюється шляхом\nотримання обов'язкового примірника документів у порядку,\nвстановленому законом, документів, що випускаються за цільовими\nпрограмами книговидання або закуповуються відповідно до державних\nцільових програм, придбання документів за готівковий і\nбезготівковий рахунки, документообміну, отримання в дарунок,\nдепонування та з інших джерел\".\n10. Частину другу статті 24 після абзацу шостого доповнити\nновим абзацом такого змісту:\n\"проводить атестацію бібліотечних кадрів та визначає порядок\nїї проведення\".\nУ зв'язку з цим абзаци сьомий - десятий вважати відповідно\nабзацами восьмим - одинадцятим.\n11. У статті 25 слова \"та наглядових\" виключити.\n12. Частину першу статті 29 викласти в такій редакції:\n\"Бібліотеки здійснюють господарську діяльність відповідно до\nзаконодавства та їх статутів (положень) з дотриманням вимог щодо\nзбереження бібліотечних фондів\".\n13. У статті 30:\n1) у частині другій слова \"які працюють у селах і селищах\"\nзамінити словами \"які працюють у сільській місцевості та селищах\nміського типу\";\n2) останню частину викласти в такій редакції:\n\"Працівники бібліотек мають право на допомогу на оздоровлення\nпри наданні щорічної відпустки у розмірі посадового окладу, а\nтакож матеріальну допомогу для вирішення соціально-побутових\nпитань та доплату за вислугу років у розмірах та порядку, що\nвстановлюються Кабінетом Міністрів України\".\n14. Текст статті 31 викласти в такій редакції:\n\"Держава сприяє розширенню міжнародного співробітництва в\nбібліотечній справі.\nОсновними напрямами міжнародного співробітництва в\nбібліотечній справі є:\nпроведення спільних наукових досліджень;\nорганізація міжнародних конференцій, симпозіумів, конгресів\nта інших заходів;\nучасть у роботі міжнародних організацій;\nдокументообмін;\nспільна видавнича діяльність.\nБібліотеки зі статусом юридичної особи мають право укладати\nдоговори про співробітництво з бібліотеками інших держав\nвідповідно до законодавства\".\nII. Прикінцеві положення\n1. Цей Закон набирає чинності з дня його опублікування, крім\nпідпункту 2 пункту 13 розділу I та пункту 2 розділу II \"Прикінцеві\nположення\" цього Закону, які набирають чинності з 1 січня\n2010 року.\n\n{ Пункт 2 розділу II втратив чинність на підставі Кодексу\nN 2755-VI ( 2755-17 ) від 02.12.2010 }\n\n3. Кабінету Міністрів України протягом шести місяців з дня\nнабрання чинності цим Законом:\nрозробити та привести у відповідність із цим Законом свої\nнормативно-правові акти;\nзабезпечити перегляд і скасування міністерствами та іншими\nцентральними органами виконавчої влади їх нормативно-правових\nактів, що суперечать цьому Закону.\n\nПрезидент України В.ЮЩЕНКО\n\nм. Київ, 21 травня 2009 року\nN 1388-VI\n\nПро внесення змін до Закону України \"Про бібліотеки і бібліотечну справу\"\nЗакон України від 21.05.2009 № 1388-VI\n\nРедакція від 01.01.2011 , підстава — 2755-VI\nПостійна адреса:\nhttps://zakon.rada.gov.ua/go/1388-17\nЗаконодавство України\nстаном на 22.02.2026\n\nчинний"
    }
  ],
  "definitions": []
}