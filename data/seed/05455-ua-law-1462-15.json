{
  "id": "ua-law-1462-15",
  "type": "statute",
  "title": "Закон України (1462-15)",
  "title_en": "",
  "short_name": "1462-15",
  "status": "in_force",
  "issued_date": "2004-02-05",
  "url": "https://zakon.rada.gov.ua/laws/show/1462-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро Загальнодержавну програму створення\nвійськово-транспортного літака Ан-70 та його\nзакупівлі за державним оборонним замовленням\n( Відомості Верховної Ради України (ВВР), 2004, N 19, ст.274 )\n\nВерховна Рада України п о с т а н о в л я є :\n1. Затвердити Загальнодержавну програму створення\nвійськово-транспортного літака Ан-70 та його закупівлі за\nдержавним оборонним замовленням (додається).\n2. Кабінету Міністрів України у тримісячний строк привести\nсвої нормативно-правові акти у відповідність із цим Законом.\n3. Цей Закон набирає чинності з дня його опублікування.\n\nПрезидент України Л.КУЧМА\n\nм. Київ, 5 лютого 2004 року\nN 1462-IV\n\nЗатверджено\nЗаконом України\nвід 5 лютого 2004 року\nN 1462-IV\nЗАГАЛЬНОДЕРЖАВНА ПРОГРАМА\nстворення військово-транспортного літака Ан-70\nта його закупівлі за державним оборонним замовленням\n\nЗагальнодержавна програма створення військово-транспортного\nлітака АН-70 та його закупівлі за державним оборонним замовленням\n(далі - Програма) спрямована на створення військово-транспортного\nлітака нового типу, організацію його серійного виробництва та\nзакупівлі.\nРозділ I\nМЕТА І ОСНОВНІ ЗАВДАННЯ ПРОГРАМИ\nМетою Програми є концентрація на загальнодержавному рівні\nфінансових, матеріально-технічних та інших ресурсів для\nзабезпечення створення нового типу військово-транспортного літака\nАн-70 (далі - літак), організації його серійного виробництва та\nзакупівлі за державним оборонним замовленням.\nОсновними завданнями Програми є:\nзавершення дослідно-конструкторських робіт з розроблення\nлітака, у тому числі проведення його державних випробувань та\nприйняття на озброєння;\nпідготовка і освоєння виробництва літака;\nсерійне виробництво і закупівля літаків.\nРозділ II\nОСНОВНІ ЕТАПИ ВИКОНАННЯ\nВиконання Програми передбачається забезпечити у період з 2004\nпо 2022 рік двома етапами.\nПерший етап (2004-2006 роки) - завершення розроблення літака,\nпроведення його державних випробувань, виконання комплексу робіт,\nпов'язаних з прийняттям літака на озброєння та підготовкою і\nосвоєнням його виробництва, а також здійснення закупівлі двох\nлітаків за державним оборонним замовленням.\nДругий етап (2007-2022 роки) - завершення роботи з підготовки\nі освоєння виробництва літака, у тому числі з оновлення наявних та\nстворення нових виробничих потужностей, організація серійного\nвиробництва і закупівлі необхідної кількості літаків за державним\nоборонним замовленням.\nРозділ III\nФІНАНСОВЕ ЗАБЕЗПЕЧЕННЯ\nФінансове забезпечення створення та закупівлі літака\nздійснюється в межах бюджетних призначень, що передбачаються у\nДержавному бюджеті України на відповідний рік за окремою бюджетною\nпрограмою додатково до видатків на національну оборону, а також за\nрахунок інших джерел фінансування, не заборонених законодавством.\nОрієнтовний обсяг фінансування робіт на першому етапі -\n1 006,509 млн. гривень, зокрема для завершення розроблення\nлітака - 128,216 млн., підготовки і освоєння виробництва -\n450,933 млн., виробництва і закупівлі двох літаків - 427,36 млн.\nгривень.\nОбсяги фінансування робіт другого етапу визначаються за\nпідсумками виконання першого етапу Програми.\nРозділ IV\nОРГАНІЗАЦІЯ ТА КОНТРОЛЬ ВИКОНАННЯ ПРОГРАМИ\nГоловним державним замовником Програми є Міністерство оборони\nУкраїни, на яке покладаються організація та контроль її виконання.\nДержавним замовником - співвиконавцем Програми щодо\nпідготовки, освоєння і серійного виробництва літаків є центральний\nорган виконавчої влади з питань промислової політики.\nОсновні виконавці Програми:\nдержавне підприємство \"Авіаційний науково-технічний комплекс\nімені О.К. Антонова\" (м. Київ) - розроблення літака;\nдержавне підприємство \"Київський державний авіаційний завод\n\"Авіант\" - виготовлення літаків;\nдержавне підприємство \"Запорізьке машинобудівне\nконструкторське бюро \"Прогрес\" - розроблення двигуна;\nвідкрите акціонерне товариство \"Мотор Січ\" (м. Запоріжжя) -\nвиготовлення двигунів;\nДержавний авіаційний науково-випробувальний центр Збройних\nСил України - випробування літака;\nНауковий центр Військово-Повітряних Сил і Центральний\nнауково-дослідний інститут озброєння та військової техніки\nЗбройних Сил України - наукове та військово-технічне\nсупроводження.\nВибір інших виконавців Програми здійснюється відповідно до\nзаконодавства.\nГоловний державний замовник координує діяльність державного\nзамовника - співвиконавця та виконавців Програми.\nРозділ V\nОЧІКУВАНІ РЕЗУЛЬТАТИ\nЗдійснення заходів Програми передбачає створення і серійне\nвиробництво конкурентоспроможного на світовому ринку озброєнь\nнового типу військово-транспортного літака.\nВиконання Програми дасть можливість:\nоснастити Збройні Сили України сучасними\nвійськово-транспортними літаками, що забезпечить належний рівень\nїх мобільності;\nприскорити розвиток наукоємних технологій в галузі авіа- та\nдвигунобудування;\nзабезпечити довгостроковим замовленням вітчизняні\nпідприємства авіа-, двигунобудівної та суміжних галузей\nпромисловості, використати вільні і створити нові виробничі\nпотужності з додатковими робочими місцями;\nзбільшити обсяги експорту продукції авіабудівної\nпромисловості.\n\nПро Загальнодержавну програму створення військово-транспортного літака Ан-70 та його закупівлі за державним оборонним замовленням\nЗакон України; Програма від 05.02.2004 № 1462-IV\n\nПрийняття від 05.02.2004\nПостійна адреса:\nhttps://zakon.rada.gov.ua/go/1462-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}