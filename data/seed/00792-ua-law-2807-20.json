{
  "id": "ua-law-2807-20",
  "type": "statute",
  "title": "Закон України (2807-20)",
  "title_en": "",
  "short_name": "2807-20",
  "status": "in_force",
  "issued_date": "2022-12-01",
  "url": "https://zakon.rada.gov.ua/laws/show/2807-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. У цьому Законі наведені нижче терміни вживаються в такому значенні:\n1) адміністрування засобу інформатизації - вид управлінської діяльності власника та/або технічного адміністратора засобу інформатизації під час експлуатації засобу, спрямований на забезпечення керованості (управління) таким засобом інформатизації та/або його доступності для користувачів інформаційно-комунікаційних систем і засобів інформатизації;\n2) база даних - систематизована сукупність даних, що відображає стан об’єктів та їх взаємозв’язків у визначеній предметній сфері;\n3) банк даних - система програмно-апаратних, організаційних та технічних засобів, призначених для централізованого накопичення, обробки та використання даних;\n4) виконавці завдань, проектів, робіт з інформатизації Національної програми інформатизації (далі - виконавці) - підприємства, установи, організації незалежно від форми власності, фізичні особи - підприємці, які визначаються замовниками відповідно до законодавства у сфері публічних закупівель;\n5) Генеральний державний замовник Національної програми інформатизації (далі - генеральний замовник) - центральний орган виконавчої влади, що забезпечує формування та реалізацію державної політики у сферах цифровізації, цифрового розвитку, цифрових інновацій та технологій, електронного урядування та електронної демократії, розвитку інформаційного суспільства, інформатизації;\n6) електронна демократія - форма суспільних відносин, за якої громадяни та організації залучаються до державотворення та державного управління, а також до місцевого самоврядування шляхом широкого застосування інформаційно-комунікаційних технологій у демократичних процесах, що дає змогу посилити участь, ініціативність та залучення громадян до публічного життя на загальнодержавному, регіональному та місцевому рівнях, підвищити прозорість процесу прийняття рішень та підзвітність демократичних інститутів, поліпшити зворотний зв’язок суб’єктів владних повноважень на звернення громадян, сприяти публічним дискусіям та привертати увагу громадян до процесу прийняття рішень;\n7) електронне урядування - форма організації державного управління, що сприяє підвищенню ефективності, відкритості та прозорості діяльності державних органів та органів місцевого самоврядування з використанням інформаційно-комунікаційних технологій для формування нового типу держави, орієнтованої на задоволення потреб громадян;\n8) електронні інформаційні ресурси - систематизовані відомості і дані, створені, оброблені та збережені в електронній формі за допомогою технічних засобів та/або програмних продуктів;\n9) Єдина інформаційна система обліку Національної програми інформатизації - інформаційна система, призначена для обробки та зберігання програм, завдань, проектів, робіт з інформатизації Національної програми інформатизації та матеріалів до них;\n10) забезпечення функціонування засобу інформатизації - комплекс правових, організаційних і технічних заходів власника та/або технічного адміністратора засобу інформатизації, спрямованих на технічну підтримку такого засобу у працездатному (функціональному) стані, включаючи встановлення, налаштування, оновлення, відновлення працездатності;\n11) завдання інформатизації - комплекс проектів та робіт з інформатизації, спрямованих на реалізацію проекту інформатизації, із взаємопов’язаними і узгодженими строками їх виконання;\n12) замовники завдань, проектів, робіт з інформатизації Національної програми інформатизації (далі - замовники) - суб’єкти, які беруть участь у формуванні та виконанні Національної програми інформатизації;\n13) засоби інформатизації - комп’ютери, електронно-обчислювальна техніка, програмні продукти, інформаційні системи або їх окремі елементи, електронні комунікаційні мережі, що використовуються для реалізації інформаційно-комунікаційних технологій;\n14) інформатизація - сукупність взаємопов’язаних організаційних, правових, політичних, соціально-економічних, науково-технічних, технологічних та виробничих процесів, спрямованих на створення умов для забезпечення розвитку інформаційного суспільства та впровадження інформаційно-комунікаційних і цифрових технологій;\n15) інформаційно-комунікаційні технології - результат інтелектуальної діяльності, сукупність систематизованих наукових знань, технічних, організаційних та інших рішень про перелік та послідовність виконання операцій для збирання, обробки, накопичення та використання інформаційної продукції, надання інформаційних послуг;\n16) локалізація програмних продуктів - приведення програмних продуктів у відповідність із законами та іншими нормативно-правовими актами, стандартами, нормами і правилами, передбаченими законодавством;\n17) модернізація (модифікація, розвиток) засобу інформатизації - процес продовження створення засобу інформатизації, спрямований на вдосконалення, розвиток такого засобу, зокрема, але не виключно, технічне переоснащення, покращення характеристик, розширення функціональних можливостей;\n18) організатор експертизи завдань, програм, проектів, робіт з інформатизації Національної програми інформатизації (далі - організатор експертизи Національної програми інформатизації) - бюджетна установа, предметом статутної діяльності якої є організація та/або проведення наукової і науково-технічної експертизи, що отримала державну акредитацію на право проведення наукової і науково-технічної експертизи, провадить діяльність, пов’язану з державною таємницею;\n19) програми інформатизації - галузеві та регіональні програми, проекти, роботи з інформатизації, програми, проекти, роботи з інформатизації органів місцевого самоврядування, спрямовані на створення, розвиток та інтеграцію інформаційних систем, мереж, ресурсів та інформаційних технологій з метою розвитку інформаційного суспільства, узгоджені за строками виконання, складом виконавців, ресурсним забезпеченням, що виконуються як складові Національної програми інформатизації;\n20) програмний продукт - програмне забезпечення, результат комп’ютерного програмування у вигляді операційної системи, системної, прикладної, розважальної та/або навчальної комп’ютерної програми (їх компонентів), а також у вигляді інтернет-сайтів та/або онлайн-сервісів та доступу до них, примірники (копії, екземпляри) комп’ютерних програм, їх частин, компонентів у матеріальній та/або електронній формі, у тому числі у формі коду (кодів) та/або посилань для завантаження комп’ютерної програми та/або їх частин, компонентів у формі коду (кодів) для активації комп’ютерної програми чи в іншій формі, криптографічні засоби захисту інформації;\n21) проект інформатизації - комплекс взаємопов’язаних окремих робіт, узгоджених за строками виконання і визначених з урахуванням наявних матеріально-технічних, інформаційних, фінансових та інших ресурсів, спрямованих на створення інформаційних систем та/або електронних комунікаційних мереж, засобів інформатизації та інформаційних ресурсів;\n22) роботи з інформатизації - діяльність у сфері інформатизації, спрямована на виконання послідовності дій, результати яких визначені функціями, індивідуальними вимогами та потребами замовника відповідного проекту інформатизації;\n23) створення засобу інформатизації - сукупність правових, організаційних, адміністративних та інженерно-технічних заходів, яких вживає розпорядник (одержувач) бюджетних коштів для автоматизації одного чи декількох процесів, у тому числі для створення комплексної системи захисту інформації, включаючи визначення потреби та введення засобу інформатизації у промислову експлуатацію;\n24) цифрова технологія - сукупність систематизованих правових, науково-технічних, організаційних рішень, спрямованих на застосування комп’ютерної та іншої електронно-обчислювальної техніки, програмного забезпечення та інших засобів для зменшення участі користувача інформаційно-комунікаційних систем і засобів інформатизації під час збирання, приймання, обробки, передавання інформації чи трудомісткості виконуваних операцій;\n25) цифровізація - процес впровадження цифрових технологій у всі сфери суспільного життя.\n2. Терміни \"інформаційна послуга\" , \" інформаційна продукція \" вживаються в цьому Законі у значеннях, наведених у Законі України \"Про інформацію\"."
    },
    {
      "provision_ref": "art2",
      "section": "2",
      "title": "Стаття 2. Національна програма інформатизації",
      "content": "1. Національна програма інформатизації - це комплекс завдань, програм, проектів, робіт з інформатизації, спрямованих на розвиток інформаційного суспільства шляхом концентрації та раціонального використання фінансових, матеріально-технічних та інших ресурсів, виробничого і науково-технічного потенціалу держави, координації діяльності державних органів, органів місцевого самоврядування, а також підприємств, установ, організацій незалежно від форми власності.\n2. Національна програма інформатизації визначає особливості реалізації державної політики у сфері інформатизації для забезпечення потреб та розвитку інформаційного суспільства, впровадження інформаційно-комунікаційних та цифрових технологій.\n3. Національна програма інформатизації складається з:\n1) сукупності завдань, проектів, робіт з інформатизації, що виконуються замовниками;\n2) окремих завдань, проектів, робіт з інформатизації, що виконуються за рахунок видатків за бюджетною програмою Національної програми інформатизації генерального замовника;\n3) галузевих програм, проектів та робіт з інформатизації;\n4) регіональних програм, проектів та робіт з інформатизації;\n5) програм, проектів та робіт з інформатизації органів місцевого самоврядування.\nПрограми, завдання, проекти та роботи з інформатизації, які спрямовані на створення, розвиток, інтеграцію та підтримку інформаційно-комунікаційних систем, мереж, ресурсів та інформаційно-комунікаційних технологій, передбачають придбання засобів інформатизації з метою забезпечення діяльності замовників, виконуються як складові Національної програми інформатизації.\nОкремі завдання, проекти, роботи з інформатизації формуються за пропозиціями замовників у встановленому законодавством порядку як такі, що потребують надання ресурсної підтримки замовникам для виконання програм, проектів, робіт з інформатизації, для яких не передбачено фінансування на відповідний бюджетний рік.\n4. Обов’язкові вимоги до створення (модернізації, модифікації, розвитку), адміністрування та забезпечення функціонування засобу інформатизації встановлюються Кабінетом Міністрів України."
    },
    {
      "provision_ref": "art3",
      "section": "3",
      "title": "Стаття 3. Основні завдання Національної програми інформатизації",
      "content": "Національна програма інформатизації спрямована на забезпечення:\n1) розробки, впровадження та застосування інформаційно-комунікаційних технологій у державному управлінні, місцевому самоврядуванні та суспільному житті;\n2) реалізації та впровадження заходів, спрямованих на розвиток електронного урядування та електронної демократії;\n3) створення та розвитку системи державних інформаційних ресурсів;\n4) рівного доступу до інформаційно-комунікаційних технологій та підвищення рівня освіченості громадян з питань інформаційно-комунікаційних технологій;\n5) удосконалення процедури надання публічних (електронних публічних) послуг;\n6) організації інформаційної взаємодії державних органів та органів місцевого самоврядування за допомогою електронного документообігу;\n7) створення систем інформаційної та аналітичної підтримки діяльності державних органів та органів місцевого самоврядування;\n8) підвищення ефективності вітчизняного виробництва шляхом використання інформаційно-комунікаційних та цифрових технологій;\n9) створення умов для розвитку господарської діяльності у сфері інформатизації."
    },
    {
      "provision_ref": "art4",
      "section": "4",
      "title": "Стаття 4. Суб’єкти Національної програми інформатизації",
      "content": "1. До суб’єктів, які беруть участь у відносинах, що регулюються цим Законом, належать:\n1) генеральний замовник;\n2) керівник Національної програми інформатизації;\n3) замовники;\n4) керівники галузевих і регіональних програм, проектів, робіт з інформатизації, а також програм, проектів і робіт з інформатизації органів місцевого самоврядування;\n5) виконавці;\n6) організатор експертизи Національної програми інформатизації;\n7) користувачі інформаційно-комунікаційних систем і засобів інформатизації.\n2. Замовниками можуть бути виключно такі суб’єкти:\n1) органи державної влади, правоохоронні органи, органи місцевого самоврядування, об’єднання територіальних громад;\n2) Пенсійний фонд України, цільові страхові фонди із страхування у зв’язку з тимчасовою втратою працездатності, від нещасних випадків на виробництві та професійних захворювань, медичного страхування та страхування на випадок безробіття;\n3) юридичні особи - підприємства, установи та організації, крім визначених пунктами 1 і 2 цієї частини, та їх об’єднання, які забезпечують потреби держави або об’єднаної територіальної громади, за наявності одного з таких критеріїв:\nюридична особа повністю або частково утримується/фінансується за рахунок коштів державного або місцевого бюджету, є розпорядником або одержувачем бюджетних коштів;\nоргани державної влади, органи місцевого самоврядування або інші замовники володіють більшістю голосів у вищому органі управління юридичної особи;\nу статутному капіталі юридичної особи державна або комунальна частка акцій (часток, паїв) перевищує 50 відсотків."
    },
    {
      "provision_ref": "art5",
      "section": "5",
      "title": "Стаття 5. Генеральний замовник",
      "content": "1. До повноважень генерального замовника належать:\n1) здійснення методологічного, нормативно-правового, інформаційного, організаційного забезпечення процесів формування та виконання Національної програми інформатизації;\n2) розроблення та подання на затвердження Кабінету Міністрів України:\nПоложення про формування та виконання Національної програми інформатизації ;\nПорядку проведення експертизи Національної програми інформатизації та її складових ;\nПорядку формування та виконання галузевої програми, проекту, робіт з інформатизації ;\nПорядку формування та виконання регіональної програми, проекту, робіт з інформатизації ;\nПорядку здійснення моніторингу та проведення оцінки результативності виконання Національної програми інформатизації та її складових ;\nПорядку локалізації програмних продуктів для виконання Національної програми інформатизації ;\nПоложення про Єдину інформаційну систему обліку Національної програми інформатизації ;\nвнесення змін до них;\n3) розроблення та затвердження методики визначення належності бюджетних програм, завдань, проектів, робіт до сфери інформатизації, типових завдань, проектів, робіт з інформатизації, типових проектів галузевих, регіональних програм інформатизації, програм інформатизації органів місцевого самоврядування;\n4) здійснення контролю за формуванням та виконанням Національної програми інформатизації;\n5) здійснення координації галузевих, регіональних програм, проектів, робіт з інформатизації, програм, проектів, робіт з інформатизації органів місцевого самоврядування, забезпечення їх комплексності та узгодженості з відповідними завданнями, проектами, роботами Національної програми інформатизації;\n6) здійснення моніторингу та проведення оцінки результативності виконання Національної програми інформатизації та її складових;\n7) забезпечення проведення експертизи програм, завдань, проектів, робіт з інформатизації Національної програми інформатизації на етапах її формування та виконання;\n8) здійснення приймання, обробки та зберігання програм, завдань, проектів, робіт з інформатизації в Єдиній інформаційній системі обліку Національної програми інформатизації в порядку, що затверджується Кабінетом Міністрів України;\n9) виконання функцій замовника відповідно до законодавства;\n10) погодження галузевих та регіональних програм, проектів, робіт з інформатизації, програм, проектів, робіт з інформатизації органів місцевого самоврядування, а також завдань, проектів, робіт з інформатизації, поданих замовниками;\n11) розроблення норм і стандартів у сфері інформатизації;\n12) здійснення в межах своєї компетенції функцій державного (технічного) регулювання у сфері інформатизації відповідно до цього Закону;\n13) формування бюджетної програми Національної програми інформатизації.\n2. Генеральний замовник щороку подає до Кабінету Міністрів України:\n1) звіт про стан інформатизації та виконання галузевих, регіональних програм інформатизації, програм інформатизації органів місцевого самоврядування, завдань, проектів, робіт з інформатизації Національної програми інформатизації за попередній рік;\n2) перелік завдань, проектів, робіт з інформатизації Національної програми інформатизації, їх замовників, крім органів місцевого самоврядування, та визначених обсягів фінансування в межах коштів, передбачених на реалізацію Національної програми інформатизації, на наступний бюджетний рік;\n3) перелік окремих завдань, проектів, робіт з інформатизації, що потребують надання замовникам ресурсної підтримки для виконання програм, проектів, робіт з інформатизації, фінансування яких на відповідний бюджетний рік не передбачено.\n3. Генеральний замовник щороку інформує Раду національної безпеки і оборони України про стан виконання завдань, проектів, робіт з інформатизації Національної програми інформатизації за попередній рік, що належать до сфер національної безпеки і оборони."
    },
    {
      "provision_ref": "art6",
      "section": "6",
      "title": "Стаття 6. Керівник Національної програми інформатизації",
      "content": "1. Кабінет Міністрів України за поданням генерального замовника визначає керівника Національної програми інформатизації.\nКерівник Національної програми інформатизації є посадовою особою генерального замовника та перебуває в його штаті.\n2. До повноважень керівника Національної програми інформатизації належать:\n1) організація відбору завдань, проектів, робіт з інформатизації на етапі формування Національної програми інформатизації відповідно до статті 8 цього Закону;\n2) подання до генерального замовника пропозицій щодо формування переліку завдань, проектів, робіт з інформатизації Національної програми інформатизації на наступні три роки;\n3) подання до генерального замовника пропозицій щодо формування переліку завдань, проектів, робіт з інформатизації та визначених обсягів фінансування в межах коштів, передбачених на реалізацію Національної програми інформатизації на наступний бюджетний рік;\n4) забезпечення отримання інформації про результати виконаних завдань, проектів, робіт з інформатизації Національної програми інформатизації відповідно до Положення про формування та виконання Національної програми інформатизації;\n5) забезпечення здійснення моніторингу та проведення оцінки результативності;\n6) забезпечення проведення експертизи завдань, проектів, робіт з інформатизації Національної програми інформатизації на етапах її формування та виконання;\n7) подання до генерального замовника інформації для подальшого прийняття рішення щодо зупинення виконання завдань, програм, проектів, робіт з інформатизації Національної програми інформатизації."
    },
    {
      "provision_ref": "art7",
      "section": "7",
      "title": "Стаття 7. Участь замовників у формуванні та виконанні Національної програми інформатизації",
      "content": "1. Під час формування та виконання Національної програми інформатизації замовники в межах своєї компетенції:\n1) подають керівнику Національної програми інформатизації пропозиції до переліку завдань, проектів, робіт з інформатизації Національної програми інформатизації відповідно до Положення про формування та виконання Національної програми інформатизації;\n2) визначають виконавців завдань, проектів, робіт з інформатизації відповідно до законодавства про публічні закупівлі;\n3) забезпечують комплексність та узгодженість галузевих, регіональних програм, проектів, робіт з інформатизації та програм, проектів, робіт з інформатизації органів місцевого самоврядування з відповідними завданнями, проектами, роботами з інформатизації Національної програми інформатизації;\n4) подають до генерального замовника для погодження завдання, програми, проекти, роботи з інформатизації;\n5) погоджують завдання, проекти, роботи з інформатизації, що належать до сфер національної безпеки і оборони, потребують реалізації заходів із створення або модернізації об’єктів критичної інформаційної інфраструктури, захисту інформації та кіберзахисту, з центральним органом виконавчої влади, що забезпечує формування та реалізацію державної політики у сферах криптографічного та технічного захисту інформації, кіберзахисту, захисту державних інформаційних ресурсів та інформації, вимогу щодо захисту якої встановлено законом, в інформаційних, електронних комунікаційних та інформаційно-комунікаційних системах, на об’єктах інформаційної діяльності у порядку, визначеному Положенням про формування та виконання Національної програми інформатизації;\n6) проводять оцінювання результатів виконання завдань, проектів, програм, робіт з інформатизації Національної програми інформатизації;\n7) щороку подають до генерального замовника звіт про хід виконання завдань, програм, проектів, робіт з інформатизації як складових Національної програми інформатизації у порядку, визначеному Положенням про формування та виконання Національної програми інформатизації;\n8) забезпечують фінансування, управління та здійснення контролю за виконанням завдань, програм, проектів, робіт з інформатизації Національної програми інформатизації;\n9) приймають результати виконаних робіт та наданих послуг під час реалізації відповідних завдань, проектів, робіт з інформатизації Національної програми інформатизації згідно з укладеними контрактами (договорами);\n10) забезпечують впровадження та використання результатів виконання завдань, проектів, робіт з інформатизації Національної програми інформатизації.\nЗамовники подають до генерального замовника інформацію про створення, розвиток, інтеграцію та підтримку незалежно від джерел фінансування інформаційно-комунікаційних систем, мереж, ресурсів та інформаційно-комунікаційних технологій, крім інформації, пов’язаної із забезпеченням національної безпеки і оборони, що становить державну таємницю.\n2. Під час формування та виконання Національної програми інформатизації замовники забезпечують:\n1) аудит та оптимізацію алгоритмів функціонування інформаційних систем для ефективного та безпечного впровадження інформаційно-комунікаційних та цифрових технологій у всі сфери суспільного життя;\n2) дотримання законодавства у сфері інтелектуальної власності;\n3) дотримання стандартів, норм і правил використання засобів інформатизації з урахуванням розвитку інформаційно-комунікаційних та цифрових технологій, потреб інформаційного суспільства, а також вимог законодавства у сферах захисту інформації та кіберзахисту;\n4) доступ, у тому числі віддалений, користувачам інформаційно-комунікаційних систем і засобів інформатизації до інформації державних органів, органів місцевого самоврядування;\n5) підтримку вітчизняного виробництва програмних і технічних засобів інформатизації;\n6) створення умов для розвитку господарської діяльності у сфері інформаційно-комунікаційних технологій;\n7) підтримку наукових досліджень для розроблення швидкісних математичних і технічних засобів обробки інформації;\n8) інформаційну безпеку держави та кіберзахист державних інформаційних ресурсів, захист інформації, вимогу щодо захисту якої встановлено законом."
    },
    {
      "provision_ref": "art8",
      "section": "8",
      "title": "Стаття 8. Формування та виконання Національної програми інформатизації",
      "content": "1. Національна програма інформатизації формується виходячи з довгострокових пріоритетів соціально-економічного, науково-технічного, національно-культурного розвитку держави з урахуванням світових напрямів розвитку та досягнень у сфері інформатизації і спрямована на розв’язання проблем розвитку інформаційного суспільства, підвищення ефективності та результативності державного управління, національної безпеки і оборони, демократизації суспільства.\n2. Національна програма інформатизації формується та виконується відповідно до Концепції Національної програми інформатизації.\n3. Порядок формування та виконання Національної програми інформатизації визначається Положенням про формування та виконання Національної програми інформатизації, що затверджується Кабінетом Міністрів України."
    },
    {
      "provision_ref": "art9",
      "section": "9",
      "title": "Стаття 9. Експертиза завдань, програм, проектів, робіт з інформатизації Національної програми інформатизації",
      "content": "1. Експертиза завдань, програм, проектів, робіт з інформатизації здійснюється відповідно до Порядку проведення експертизи Національної програми інформатизації та її складових , що затверджується Кабінетом Міністрів України.\n2. Організатор експертизи Національної програми інформатизації визначається Кабінетом Міністрів України за пропозицією генерального замовника.\n3. Експертизу завдань, програм, проектів, робіт з інформатизації проводить організатор експертизи Національної програми інформатизації на безоплатній основі.\n4. За результатами експертизи генеральний замовник приймає рішення щодо погодження завдань, програм, проектів, робіт з інформатизації замовників."
    },
    {
      "provision_ref": "art10",
      "section": "10",
      "title": "Стаття 10. Звітування, подання та затвердження завдань, програм, проектів, робіт з інформатизації Національної програми інформатизації",
      "content": "1. Кабінет Міністрів України за поданням генерального замовника подає до Верховної Ради України щороку:\n1) до 1 липня - звіт про стан інформатизації та виконання галузевих, регіональних програм, проектів, робіт з інформатизації, програм, проектів, робіт з інформатизації органів місцевого самоврядування, завдань, проектів, робіт з інформатизації Національної програми інформатизації за попередній рік;\n2) протягом 60 днів з дня набрання чинності законом про Державний бюджет України - перелік завдань та проектів Національної програми інформатизації, інформацію про замовників та визначений обсяг фінансування в межах коштів, передбачених на реалізацію Національної програми інформатизації у відповідному бюджетному році.\n2. Верховна Рада України щороку затверджує перелік завдань та проектів Національної програми інформатизації, їх замовників та визначений обсяг фінансування на відповідний бюджетний рік у межах коштів, передбачених на реалізацію Національної програми інформатизації.\n3. Кабінет Міністрів України за поданням генерального замовника протягом 60 днів з дня набрання чинності законом про Державний бюджет України затверджує окремі завдання, проекти, роботи з інформатизації, що потребують надання замовникам ресурсної підтримки для виконання програм, проектів, робіт з інформатизації, фінансування яких на відповідний бюджетний рік не передбачено."
    },
    {
      "provision_ref": "art11",
      "section": "11",
      "title": "Стаття 11. Формування та виконання галузевих і регіональних програм, проектів, робіт з інформатизації",
      "content": "1. Формування та виконання галузевих і регіональних програм, проектів, робіт з інформатизації здійснюють замовники відповідно до Порядку формування та виконання галузевої програми, проекту, робіт з інформатизації , Порядку формування та виконання регіональної програми, проекту, робіт з інформатизації , що затверджуються Кабінетом Міністрів України.\nГалузеві програми, проекти, роботи з інформатизації, що розробляються державними органами, приймаються та виконуються за погодженням із генеральним замовником.\nРегіональні програми, проекти, роботи з інформатизації, що розробляються місцевими органами виконавчої влади, приймаються та виконуються за погодженням з генеральним замовником. При формуванні регіональних програм інформатизації враховуються регіональні особливості загальнодержавних проектів інформатизації державних органів, регіональні аспекти галузевих програм інформатизації, програм соціально-економічного розвитку регіону та програм інформатизації органів місцевого самоврядування.\nВиконавці проектів, робіт з інформатизації, що виконуються як складові галузевих та регіональних програм інформатизації, визначаються відповідно до законодавства у сфері публічних закупівель.\n2. Генеральний замовник приймає рішення про зупинення виконання галузевих, регіональних програм інформатизації, відповідного проекту, роботи з інформатизації у випадках, передбачених статтею 13 цього Закону."
    },
    {
      "provision_ref": "art12",
      "section": "12",
      "title": "Стаття 12. Програми, проекти, роботи з інформатизації органів місцевого самоврядування",
      "content": "1. Формування та виконання програм, проектів, робіт з інформатизації органів місцевого самоврядування здійснюється у порядку, встановленому для регіональних програм, проектів, робіт з інформатизації.\n2. Програми, проекти, роботи з інформатизації органів місцевого самоврядування формуються такими органами з урахуванням основних завдань Національної програми інформатизації, приймаються та виконуються за погодженням з генеральним замовником.\n3. Виконавці проектів, робіт з інформатизації, що виконуються як складові програм інформатизації органів місцевого самоврядування, визначаються відповідно до законодавства у сфері публічних закупівель.\n4. Генеральний замовник приймає рішення про зупинення виконання програм, проектів, робіт з інформатизації органів місцевого самоврядування у випадках, передбачених статтею 13 цього Закону."
    },
    {
      "provision_ref": "art13",
      "section": "13",
      "title": "Стаття 13. Зупинення виконання завдань, програм, проектів, робіт з інформатизації",
      "content": "1. Генеральний замовник зупиняє виконання завдань, програм, проектів, робіт з інформатизації за результатами здійсненого моніторингу у разі:\n1) встановлення факту відмінності технічних та функціональних вимог (характеристик) до завдання, проекту, роботи з інформатизації, погоджених генеральним замовником, від технічних та функціональних вимог (характеристик), розміщених замовником під час здійснення закупівлі відповідно до законодавства у сфері публічних закупівель;\n2) відсутність об’єктивної причини недотримання календарного плану (графіка) виконання завдань, проектів, робіт з інформатизації;\n3) встановлення факту повної або часткової повторюваності, виконання або створення аналогічних за своїми технічними та функціональними характеристиками завдань, програм, проектів, робіт з інформатизації;\n4) встановлення факту недотримання норм, стандартів та правил під час виконання завдань, програм, проектів, робіт з інформатизації.\n2. Генеральний замовник також зупиняє виконання завдань, програм, проектів, робіт з інформатизації за результатами проведеної експертизи у разі:\n1) встановлення завищеної вартості завдання, програми, проекту, роботи з інформатизації;\n2) отримання експертного висновку з негативною оцінкою за результатами проведеної експертизи завдання, програми, проекту, роботи з інформатизації.\n3. Генеральний замовник інформує замовника про прийняте рішення щодо зупинення виконання завдання, програми, проекту, роботи з інформатизації протягом п’яти робочих днів з дня прийняття такого рішення."
    },
    {
      "provision_ref": "art14",
      "section": "14",
      "title": "Стаття 14. Контроль за формуванням та виконанням Національної програми інформатизації",
      "content": "1. Контроль за формуванням та виконанням Національної програми інформатизації здійснюється генеральним замовником шляхом моніторингу та оцінки результативності виконання Національної програми інформатизації та її складових.\n2. Порядок здійснення моніторингу та проведення оцінки результативності виконання Національної програми інформатизації та її складових затверджується Кабінетом Міністрів України."
    },
    {
      "provision_ref": "art15",
      "section": "15",
      "title": "Стаття 15. Використання програмних продуктів для виконання завдань, програм, проектів, робіт з інформатизації Національної програми інформатизації",
      "content": "1. Для виконання завдань, програм, проектів, робіт з інформатизації Національної програми інформатизації використовуються локалізовані програмні продукти.\n2. Порядок локалізації програмних продуктів для виконання Національної програми інформатизації затверджується Кабінетом Міністрів України."
    },
    {
      "provision_ref": "art16",
      "section": "16",
      "title": "Стаття 16. Фінансове забезпечення Національної програми інформатизації",
      "content": "1. Фінансування реалізації завдань, проектів, робіт з інформатизації Національної програми інформатизації здійснюється за рахунок коштів державного бюджету та інших джерел, не заборонених законодавством.\nОбсяг фінансування Національної програми інформатизації з державного бюджету визначається законом про Державний бюджет України на наступний рік і встановлюється окремим рядком.\nГалузеві і регіональні програми, проекти, роботи з інформатизації фінансуються за рахунок коштів державного бюджету та відповідних місцевих бюджетів, а також інших джерел, не заборонених законодавством.\nФінансування реалізації програм, проектів, робіт з інформатизації органів місцевого самоврядування здійснюється за рахунок коштів місцевих бюджетів та інших джерел, не заборонених законодавством.\nФінансування реалізації окремих завдань, проектів, робіт з інформатизації здійснюється за рахунок видатків за бюджетною програмою Національної програми інформатизації генерального замовника на відповідний бюджетний рік.\n2. Завдання, проекти, роботи з інформатизації, що виконуються за рахунок інших джерел, не заборонених законодавством, погоджуються з генеральним замовником на етапі укладення замовниками або їх представниками, що здійснюють роботи для замовника, відповідних договорів, контрактів, угод про виконання завдань, проектів, робіт з інформатизації з наданням повної інформації про них з метою визначення їх відповідності нормам цього Закону та іншим нормативно-правовим актам, що регулюють відносини у сфері інформатизації.\n3. Пріоритетність фінансування завдань, проектів, робіт з інформатизації Національної програми інформатизації щороку визначається Кабінетом Міністрів України в межах коштів, затверджених законом про Державний бюджет України.\nУ разі недостатності фінансування у поточному році строки виконання завдань, проектів, робіт з інформатизації Національної програми інформатизації переглядаються у порядку, визначеному Положенням про формування та виконання Національної програми інформатизації.\n4. Контроль за використанням замовниками коштів державного бюджету, передбачених для реалізації Національної програми інформатизації, її завдань, проектів, робіт з інформатизації, здійснюється Рахунковою палатою. Замовники подають до Рахункової палати інформацію про використання зазначених коштів у порядку, встановленому законодавством.\n1. Цей Закон набирає чинності з 1 березня 2023 року.\n2. Визнати таким, що втратив чинність, Закон України \"Про Національну програму інформатизації\" (Відомості Верховної Ради України, 1998 р., № 27-28, ст. 181 із наступними змінами).\n3. Кабінету Міністрів України:\n1) протягом одного року після набрання чинності цим Законом:\nпривести свої нормативно-правові акти у відповідність із цим Законом;\nзабезпечити прийняття нормативно-правових актів, необхідних для реалізації цього Закону;\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n2) у 2024 році поінформувати Верховну Раду України про стан виконання цього Закону.\nВ. ЗЕЛЕНСЬКИЙ"
    }
  ],
  "definitions": []
}