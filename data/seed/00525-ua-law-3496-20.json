{
  "id": "ua-law-3496-20",
  "type": "statute",
  "title": "Закон України (3496-20)",
  "title_en": "",
  "short_name": "3496-20",
  "status": "in_force",
  "issued_date": "2023-11-22",
  "url": "https://zakon.rada.gov.ua/laws/show/3496-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо забезпечення права військовослужбовців та інших осіб на біологічне батьківство (материнство)\n\n(Відомості Верховної Ради (ВВР), 2023, № 134, ст.787)\n\n{Із змінами, внесеними згідно із Законом\n\n№ 3573-IX від 07.02.2024 }\n\nВерховна Рада України постановляє:\n\nI. Внести зміни до таких законів України:\n\n1. У статті 11 Закону України \"Про соціальний і правовий захист військовослужбовців та членів їх сімей\" (Відомості Верховної Ради України, 1992 р., № 15, ст. 190 із наступними змінами):\n\n1) назву викласти в такій редакції:\n\n\" Стаття 11. Право військовослужбовців на охорону здоров’я, медичну допомогу та біологічне батьківство (материнство)\";\n\n2) пункт 1 доповнити абзацом десятим такого змісту:\n\n\"У період дії воєнного стану військовослужбовці, визначені у підпункті 1 пункту 1 статті 3 цього Закону, мають право на безоплатне отримання медичної послуги, пов’язаної із забезпеченням реалізації їхнього права на біологічне батьківство (материнство), зокрема на здійснення забору, кріоконсервації та зберігання їхніх репродуктивних клітин на випадок втрати репродуктивної функції при виконанні обов’язків із оборони держави, захисту Вітчизни та інших покладених на них обов’язків відповідно до законодавства, у порядку, встановленому Кабінетом Міністрів України\".\n\n2. У статті 95 Закону України \"Про Національну поліцію\" (Відомості Верховної Ради України, 2015 р., № 40-41, ст. 379; 2017 р., № 2, ст. 25; із змінами, внесеними Законом України від 15 березня 2022 року № 2123-IX):\n\n1) назву викласти в такій редакції:\n\n\" Стаття 95. Медичне забезпечення поліцейських, реалізація права цих осіб на біологічне батьківство (материнство)\";\n\n2) частину десяту викласти в такій редакції:\n\n\"10. У період дії воєнного стану поліцейським гарантується безоплатне медичне забезпечення в закладах охорони здоров’я будь-якої форми власності\";\n\n3) доповнити частиною одинадцятою такого змісту:\n\n\"11. У період дії воєнного стану поліцейські, які беруть безпосередню участь у бойових діях або забезпечують здійснення заходів з національної безпеки і оборони, відсічі і стримування збройної агресії, або виконують свої службові завдання в районах воєнних (бойових) дій, користуються правовими і соціальними гарантіями, встановленими абзацом десятим пункту 1 статті 11 Закону України \"Про соціальний і правовий захист військовослужбовців та членів їх сімей\".\n\nII. Прикінцеві та перехідні положення\n\n1. Цей Закон набирає чинності через три місяці з дня його опублікування, крім підпункту 2 пункту 3 цього розділу, який набирає чинності з дня, наступного за днем опублікування цього Закону.\n\n2. Установити, що:\n\n1) на період дії воєнного стану, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX , особи рядового і начальницького складу Державної служби України з надзвичайних ситуацій, особи начальницького складу управління спеціальних операцій Національного антикорупційного бюро України, особи рядового і начальницького складу Державної кримінально-виконавчої служби України, які беруть безпосередню участь у бойових діях або забезпечують здійснення заходів з національної безпеки і оборони, відсічі і стримування збройної агресії, користуються правовими і соціальними гарантіями, встановленими абзацом десятим пункту 1 статті 11 Закону України \"Про соціальний і правовий захист військовослужбовців та членів їх сімей\";\n\n2) порядок направлення осіб, на яких поширюється дія цього Закону, для отримання медичної послуги, передбаченої абзацом десятим пункту 1 статті 11 Закону України \"Про соціальний і правовий захист військовослужбовців та членів їх сімей\", встановлюється Кабінетом Міністрів України;\n\n3) у разі смерті або оголошення судом померлою особи, репродуктивні клітини якої зберігаються відповідно до законодавства, їх безоплатне зберігання відповідно до цього Закону здійснюється протягом трьох років з моменту смерті такої особи або оголошення судом її померлою. Після закінчення цього строку подальше зберігання таких клітин може бути продовжене за рахунок іншої особи, визначеної у заповіті особи щодо власних репродуктивних клітин, які зберігаються відповідно до законодавства, на випадок її смерті або оголошення судом її померлою;\n\n{Підпункт 3 пункту 2 розділу II в редакції Закону № 3573-IX від 07.02.2024 }\n\n4) особи, на яких поширюється дія цього Закону та які до набрання ним чинності за рахунок власних коштів оплачували послугу із зберігання своїх репродуктивних клітин, отримують право на їх подальше безоплатне зберігання відповідно до цього Закону у порядку, встановленому Кабінетом Міністрів України.\n\n3. Кабінету Міністрів України:\n\n1) при підготовці проекту Державного бюджету України на 2025 рік та наступні роки передбачити видатки за окремою бюджетною програмою на реалізацію заходів щодо надання особам, визначеним цим Законом, медичних послуг, необхідних для здійснення забору, кріоконсервації та зберігання їхніх репродуктивних клітин, для забезпечення реалізації їхнього права на біологічне батьківство (материнство) на випадок втрати репродуктивної функції;\n\n2) у тримісячний строк з дня, наступного за днем опублікування цього Закону:\n\nприйняти нормативно-правові акти, що випливають із цього Закону, та забезпечити набрання ними чинності одночасно з набранням чинності цим Законом;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n22 листопада 2023 року\n\n№ 3496-IX\n\nПро внесення змін до деяких законів України щодо забезпечення права військовослужбовців та інших осіб на біологічне батьківство (материнство)\nЗакон України від 22.11.2023 № 3496-IX\n\nРедакція від 23.03.2024 , підстава — 3573-IX\nПостійна адреса:\nhttps://zakon.rada.gov.ua/go/3496-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}