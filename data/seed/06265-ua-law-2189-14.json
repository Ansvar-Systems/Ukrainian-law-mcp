{
  "id": "ua-law-2189-14",
  "type": "statute",
  "title": "Закон України (2189-14)",
  "title_en": "",
  "short_name": "2189-14",
  "status": "in_force",
  "issued_date": "2000-12-21",
  "url": "https://zakon.rada.gov.ua/laws/show/2189-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі терміни вживаються у такому значенні:\nтериторія пріоритетного розвитку - територія, на якій\nсклалися несприятливі соціально-економічні та екологічні умови,\nнезадовільний стан зайнятості населення і на якій запроваджується\nспеціальний режим інвестиційної діяльності для створення нових\nробочих місць;\n( Абзац третій частини першої статті 1 виключено на підставі\nЗакону N 2505-IV ( 2505-15 ) від 25.03.2005 )\nреструктуризація підприємства - здійснення\nорганізаційно-економічних, правових, технічних заходів,\nспрямованих на зміну структури підприємства, його управління,\nформи власності, організаційно-правової форми, з метою фінансового\nоздоровлення підприємства, збільшення обсягів випуску\nконкурентоспроможної продукції, підвищення ефективності\nвиробництва;\nреконструкція підприємства - переобладнання існуючих\nвиробничих потужностей, пов'язане з удосконаленням виробництва і\nпідвищенням його техніко-економічного рівня на основі\nнауково-технічних досягнень, що здійснюється за комплексним\nпроектом реконструкції підприємства з метою збільшення виробничих\nпотужностей, поліпшення якості та зміни номенклатури продукції,\nполіпшення умов праці та охорони навколишнього природного\nсередовища;\nперепрофілювання підприємства - зміна технології виробничого\nпроцесу для випуску нової продукції (виконання робіт, надання\nпослуг).\nСтаття 2. Мета запровадження спеціального режиму\nінвестиційної діяльності та створення спеціальної\nекономічної зони \"Порт Крим\"\nМетою запровадження спеціального режиму інвестиційної\nдіяльності на територіях пріоритетного розвитку та створення\nспеціальної економічної зони \"Порт Крим\" в Автономній Республіці\nКрим є залучення інвестицій у сферу виробництва, охорони здоров'я,\nвідпочинку та туризму, сільське господарство для збереження\nіснуючих і створення нових робочих місць, впровадження новітніх\nтехнологій, розвитку зовнішньоекономічних зв'язків, збільшення\nобсягів високоякісних товарів та послуг, створення сучасної\nвиробничої, транспортної та ринкової інфраструктури, збереження й\nефективного використання природних ресурсів.\nСтаття 3. Запровадження спеціального режиму інвестиційної\nдіяльності та створення спеціальної економічної\nзони \"Порт Крим\"\n1. Спеціальний режим інвестиційної діяльності запроваджується\nна територіях пріоритетного розвитку строком на 30 років при\nреалізації в порядку, визначеному цим Законом, інвестиційних\nпроектів у визначених частиною третьою цієї статті пріоритетних\nвидах економічної діяльності (далі - інвестиційні проекти),\nперелік яких визначається для кожної території пріоритетного\nрозвитку Радою міністрів Автономної Республіки Крим за погодженням\nз Кабінетом Міністрів України.\n2. До територій пріоритетного розвитку належать:\n\"Велика Ялта\" (в адміністративно-територіальних межах міст\nЯлти та Алупки, селищ міського типу Гурзуф, Масандра, Лівадія,\nГаспра, Кореїз, Сімеїз, Форос, Краснокам'янка, Виноградне,\nКурпати, Ореанда, Нікіта, Восход, Відрадне, Совєтське, Берегове,\nГолуба Затока, Кацівелі, Паркове, Понизівка, Санаторне, селищ\nДанилівка, Лінійне, Партизанське, Високогірне, Гірне, Куйбишеве,\nОхотниче, Олива, села Оползневе);\n\"Алушта\" (в адміністративно-територіальних межах міста\nАлушти, селища міського типу Партеніт, селищ Розовий, Лаванда,\nСемидвір'я, Виноградний, Лазурне, Бондаренкове, Утьос, Чайка, сіл\nІзобільне, Верхня Кутузовка, Нижня Кутузовка, Лучисте, Малий Маяк,\nЗапрудне, Кипарисне, Лаврове, Нижнє Запрудне, Пушкіне,\nМалоріченське, Генеральське, Рибаче, Сонячногірське, Привітне,\nЗеленогір'я);\n\"Судак\" (в адміністративно-територіальних межах міста Судак,\nселища міського типу Новий Світ, селища Миндальне, сіл Веселе,\nГрушівка, Перевалівка, Холодівка, Дачне, Лісне, Міжріччя, Ворон,\nМорське, Громівка, Сонячна Долина, Багатівка, Прибережне);\n\"Феодосія\" (в адміністративно-територіальних межах міста\nФеодосія, селищ міського типу Коктебель, Орджонікідзе,\nПриморський, Щебетовка, Курортне, сіл Берегове, Степове, Нанікове,\nНасипне, Ближнє, Виноградне, Краснокам'янка, Піонерське, Підгірне,\nСонячне, Южне);\n\"Сиваш\" (в адміністративно-територіальних межах міст\nКрасноперекопська, Армянська та Красноперекопського району);\n\"Керч\" (в адміністративно-територіальних межах міста Керчі,\nза винятком територій, що віднесені до спеціальної економічної\nзони \"Порт Крим\");\n\"Східний Крим\" (в адміністративно-територіальних межах\nЛенінського району).\n3. Спеціальний режим інвестиційної діяльності застосовується\nдо суб'єктів підприємницької діяльності - юридичних осіб, які\nреалізують у порядку, визначеному цим Законом, інвестиційний\nпроект вартістю, еквівалентною не менше:\n100 тис. доларів США - у діяльності із збереження історичного\nта природного надбання, з досліджень та розробок у сфері\nінформатизації, культури та спорту, послуг населенню, очищення\nтериторій, у лісовому господарстві, у виробництві спортивних та\nгалантерейних товарів, іграшок, сувенірних виробів;\n200 тис. доларів США - у діяльності з охорони здоров'я та\nсоціальної допомоги, сільському і рибному господарстві, харчовій,\nтекстильній промисловості та промисловості з переробки\nсільськогосподарської продукції, виробництві меблів, деревини та\nвиробів з деревини;\n500 тис. доларів США - у діяльності санаторно-курортних\nзакладів, готелів та ресторанів, сфері транспорту та зв'язку, в\nбудівництві, обробленні відходів, наданні послуг у сфері туризму,\nвідпочинку та розваг;\n1 млн. доларів США - у видобувній, обробній промисловості, у\nвиробництві електроенергії, газу та води.\n4. Спеціальна економічна зона \"Порт Крим\" (далі - СЕЗ \"Порт\nКрим\") створюється на строк 30 років на території міста Керчі\nАвтономної Республіки Крим загальною площею 27 гектарів у межах\nдвох земельних ділянок:\nперша ділянка примикає до комплексу Керченської поромної\nпереправи. З півночі і заходу на протязі 805 м вона обмежена\nавтомобільною дорогою на селище Жуковка, з півдня на протязі 450 м\n- автомобільною дорогою до комплексу поромної переправи, зі сходу\nна протязі 550 м - територією рибальського колгоспу імені Кірова,\nакваторією ковша і комплексом поромної переправи (площа 18,3 га,\nпериметр 2375 м);\nдруга ділянка розташована в районі залізничної станції\n\"Керч-Завод\", на схід від річки Булганак. З північного заходу на\nпротязі 560 м вона обмежена насипом залізниці, зі сходу на протязі\n365 м - охоронною зоною річки Булганак, з півдня на протязі 400 м\n- зоною відчуження високовольтної лінії електропередачі (площа\n8,67 га, периметр 1335 м).\nОригінал карти СЕЗ \"Порт Крим\" зберігається в Керченській\nміській раді.\nСЕЗ \"Порт Крим\" не включається до територій пріоритетного\nрозвитку.\nСтаття 4. Особливості дії законодавства України на територіях\nпріоритетного розвитку та СЕЗ \"Порт Крим\"\n1. Законодавство України на територіях пріоритетного розвитку\nта СЕЗ \"Порт Крим\" діє в межах Конституції України з урахуванням\nособливостей, передбачених цим Законом.\n2. Органи виконавчої влади на територіях пріоритетного\nрозвитку та СЕЗ \"Порт Крим\" діють у межах повноважень, що\nпередбачені Конституцією та законами України, з урахуванням\nособливостей, передбачених цим Законом.\nСтаття 5. Органи управління територіями пріоритетного\nрозвитку та СЕЗ \"Порт Крим\"\nОрганами управління територіями пріоритетного розвитку та\nСЕЗ \"Порт Крим\" є:\nРада з питань територій пріоритетного розвитку та спеціальної\nекономічної зони \"Порт Крим\" (далі - Рада);\nоргани місцевого самоврядування та місцеві державні\nадміністрації;\nорган господарського розвитку СЕЗ \"Порт Крим\".\nСтаття 6. Повноваження Ради з питань територій пріоритетного\nрозвитку та спеціальної економічної зони\n\"Порт Крим\"\n1. Рада є спеціально уповноваженим органом управління СЕЗ\n\"Порт Крим\" та спеціальним режимом інвестиційної діяльності, що\nзапроваджується на територіях пріоритетного розвитку в Автономній\nРеспубліці Крим.\nРада створюється Радою міністрів Автономної Республіки Крим.\nПоложення про Раду затверджується Радою міністрів Автономної\nРеспубліки Крим.\n2. До повноважень Ради належать:\nрозроблення стратегії та погодження поточних програм розвитку\nтериторій пріоритетного розвитку та СЕЗ \"Порт Крим\";\nвнесення до Ради міністрів Автономної Республіки Крим\nпропозицій щодо затвердження та внесення змін до переліку\nпріоритетних видів економічної діяльності на територіях\nпріоритетного розвитку;\nрозгляд і затвердження інвестиційних проектів у порядку,\nвстановленому Радою міністрів Автономної Республіки Крим за\nпогодженням з Кабінетом Міністрів України;\nздійснення в межах своїх повноважень згідно з цим Законом\nвідповідного контролю за реалізацією інвестиційних проектів\nсуб'єктами підприємницької діяльності на територіях пріоритетного\nрозвитку, а також за здійсненням підприємницької діяльності\nсуб'єктами СЕЗ \"Порт Крим\";\nпідготовка відповідним органам місцевого самоврядування\nпропозицій щодо встановлення ставок орендної плати, плати за\nкомунальні послуги, тарифів та інших платежів;\nорганізація підготовки та перепідготовки кадрів;\nприйняття у межах своєї компетенції рішень, обов'язкових до\nвиконання при реалізації інвестиційних проектів на територіях\nпріоритетного розвитку та території СЕЗ \"Порт Крим\";\nрозгляд у досудовому порядку спорів, що виникають між\nорганами місцевого самоврядування, органом господарського розвитку\nСЕЗ \"Порт Крим\" та суб'єктами підприємницької діяльності при\nреалізації інвестиційних проектів;\nнадання Міністерству фінансів України та Міністерству\nекономіки України інформації щодо наслідків запровадження\nспеціального режиму інвестиційної діяльності та СЕЗ \"Порт Крим\";\nреалізація інших повноважень, передбачених цим Законом.\nСтаття 7. Повноваження органів місцевого самоврядування\nта місцевих державних адміністрацій щодо управління\nтериторіями пріоритетного розвитку\n1. Органи місцевого самоврядування та місцеві державні\nадміністрації територій, на яких запроваджується спеціальний режим\nінвестиційної діяльності, здійснюють свої повноваження відповідно\nдо Конституції та законів України з урахуванням особливостей,\nвизначених цим Законом.\n2. Крім того, до повноважень органів місцевого самоврядування\nналежать:\nукладення договору (контракту) з суб'єктом підприємницької\nдіяльності про реалізацію затвердженого Радою інвестиційного\nпроекту;\nрегулювання залучення до роботи на територіях пріоритетного\nрозвитку іноземних працівників.\nСтаття 8. Повноваження Керченської міської ради та\nїї виконавчого комітету щодо управління\nСЕЗ \"Порт Крим\"\n1. Керченська міська рада та її виконавчий комітет здійснюють\nсвої повноваження на території СЕЗ \"Порт Крим\" відповідно до\nКонституції України ( 254к/96-ВР ), Закону України \"Про місцеве\nсамоврядування в Україні\" ( 280/97-ВР ), цього Закону та інших\nнормативно-правових актів.\n2. Виконавчий комітет Керченської міської ради здійснює свої\nповноваження щодо управління СЕЗ \"Порт Крим\" відповідно до власних\n(самоврядних) повноважень та делегованих повноважень відповідно до\nЗакону України \"Про місцеве самоврядування в Україні\".\n3. До сфери повноважень Керченської міської ради та її\nвиконавчого комітету також належать:\nвнесення пропозицій щодо зміни статусу СЕЗ \"Порт Крим\" у\nпорядку, встановленому законодавством України;\nпідготовка стратегічних та поточних програм розвитку СЕЗ\n\"Порт Крим\";\nзабезпечення необхідних умов функціонування державних\nорганів, розташованих на території СЕЗ \"Порт Крим\";\nукладення з органом господарського розвитку і управління СЕЗ\n\"Порт Крим\" генеральної угоди про передачу йому в користування\nземельних ділянок, об'єктів інфраструктури, розташованих на\nтериторії СЕЗ \"Порт Крим\", та природних ресурсів місцевого\nзначення;\nзатвердження порядку реєстрації суб'єктів СЕЗ \"Порт Крим\";\nутворення, ліквідація, реорганізація органу господарського\nрозвитку і управління СЕЗ \"Порт Крим\";\nорганізація підготовки (перепідготовки) кадрів;\nрегулювання залучення до роботи у СЕЗ \"Порт Крим\" іноземних\nпрацівників;\nздійснення інших повноважень, передбачених цим Законом.\nСтаття 9. Повноваження органу господарського розвитку\nСЕЗ \"Порт Крим\"\n1. Органом господарського розвитку СЕЗ \"Порт Крим\" є юридична\nособа, уповноважена або спеціально створена Керченською міською\nрадою за участю окремих суб'єктів підприємницької діяльності, які\nдіють на території СЕЗ \"Порт Крим\".\nПоложення (статут) про орган господарського розвитку і\nуправління СЕЗ \"Порт Крим\" затверджується Керченською міською\nрадою.\n2. До компетенції органу господарського розвитку і управління\nСЕЗ \"Порт Крим\" належить:\nорганізація облаштування території СЕЗ \"Порт Крим\";\nорганізація і контроль за будівництвом об'єктів виробничої та\nневиробничої інфраструктури та розвиток мережі комунікаційних\nзв'язків;\nукладення договорів на виконання підрядних робіт щодо\nоблаштування території СЕЗ \"Порт Крим\", будівництва об'єктів\nвиробничої та невиробничої інфраструктури, розвитку мережі\nкомунікаційних зв'язків;\nукладення договору (контракту) з суб'єктом підприємницької\nдіяльності щодо умов реалізації інвестиційного проекту у СЕЗ \"Порт\nКрим\" у порядку, встановленому Керченською міською радою за\nпогодженням з Радою міністрів Автономної Республіки Крим;\nукладення договорів про експлуатацію об'єктів інфраструктури;\nукладення з суб'єктами СЕЗ \"Порт Крим\" у межах повноважень,\nнаданих Керченською міською радою, договорів оренди земельних\nділянок, використання природних ресурсів місцевого значення та\nоб'єктів інфраструктури СЕЗ \"Порт Крим\";\nвидача дозволів суб'єктам СЕЗ \"Порт Крим\" на будівництво\nнових господарських об'єктів, що реалізують на території СЕЗ \"Порт\nКрим\" затверджені Радою інвестиційні проекти;\nучасть у реалізації інвестиційних проектів;\nреєстрація суб'єктів СЕЗ \"Порт Крим\", що реалізують на\nтериторії СЕЗ \"Порт Крим\" затверджені Радою інвестиційні проекти;\nпідготовка пропозицій Керченській міській раді щодо ставок\nорендної плати, розмірів плати за комунальні послуги, тарифів;\nздійснення разом з відповідними органами заходів щодо\nзабезпечення законності і правопорядку, економічної та екологічної\nбезпеки на території СЕЗ \"Порт Крим\";\nскладання та подання статистичної звітності про\nфункціонування СЕЗ \"Порт Крим\" відповідно до законодавства\nУкраїни;\nвиконання інших функцій та повноважень, визначених у\nположенні (статуті) та переданих до його компетенції іншими\nорганами управління СЕЗ \"Порт Крим\"."
    },
    {
      "provision_ref": "art10",
      "section": "10",
      "title": "Стаття 10. Суб'єкти СЕЗ \"Порт Крим\"",
      "content": "1. Суб'єктами СЕЗ \"Порт Крим\" є суб'єкти підприємницької\nдіяльності - юридичні особи, які розташовані на території СЕЗ\n\"Порт Крим\" і реалізують на цій території затверджені Радою\nінвестиційні проекти вартістю, еквівалентною не менше 100 тисяч\nдоларів США, на підставі договору (контракту) щодо умов реалізації\nцього інвестиційного проекту та які зареєстровані органом\nгосподарського розвитку і управління СЕЗ \"Порт Крим\" як суб'єкти\nСЕЗ \"Порт Крим\".\n2. Орган господарського розвитку і управління СЕЗ \"Порт Крим\"\nвидає суб'єктам СЕЗ \"Порт Крим\" свідоцтво про реєстрацію, що\nпідтверджує право на отримання пільг, визначених цим Законом.\n3. За реєстрацію суб'єктів СЕЗ \"Порт Крим\" справляється\nплата, розмір якої встановлюється Радою міністрів Автономної\nРеспубліки Крим за погодженням з Міністерством фінансів України.\nКошти, одержані за реєстрацію суб'єктів СЕЗ \"Порт Крим\",\nспрямовуються органом господарського розвитку і управління СЕЗ\n\"Порт Крим\" на розвиток інфраструктури СЕЗ \"Порт Крим\" у порядку,\nвизначеному Радою міністрів Автономної Республіки Крим за\nпогодженням з Міністерством фінансів України.\nСтаття 11. Умови провадження підприємницької діяльності\nна території СЕЗ \"Порт Крим\"\n1. На території спеціальної економічної зони \"Порт Крим\"\nзабороняється гральний бізнес, у тому числі створення казино,\nінших гральних домів (місць).\n2. Спеціальний правовий режим підприємницької діяльності,\nвстановлений у СЕЗ \"Порт Крим\", поширюється на суб'єктів СЕЗ \"Порт\nКрим\" виключно під час здійснення ними підприємницької діяльності\nз обслуговування транзитних вантажів, їх зберігання, дороблення,\nсортування, пакування, надання транспортно-агентських та\nекспедиторських послуг, торгівлі, при застосуванні новітніх\nтехнологій з метою виробництва товарів для експорту та поставок на\nвнутрішній ринок у період реалізації затверджених в установленому\nцим Законом порядку інвестиційних проектів на території СЕЗ \"Порт\nКрим\".\n3. Затвердження Радою інвестиційного проекту та укладення\nорганом господарського розвитку і управління СЕЗ \"Порт Крим\"\nдоговору (контракту) щодо умов його реалізації є підставою для\nреєстрації суб'єкта підприємницької діяльності органом\nгосподарського розвитку і управління СЕЗ \"Порт Крим\" як суб'єкта\nСЕЗ \"Порт Крим\", укладення договорів оренди земельних ділянок,\nприміщень тощо. Порядок укладення договору (контракту)\nвизначається Керченською міською радою.\n4. У разі невиконання або неналежного виконання суб'єктом СЕЗ\n\"Порт Крим\" умов договору (контракту), укладеного з органом\nгосподарського розвитку і управління СЕЗ \"Порт Крим\", такий\nсуб'єкт СЕЗ \"Порт Крим\" несе майнову та іншу відповідальність,\nпередбачену законом та відповідним договором (контрактом).\n5. У разі порушення суб'єктами СЕЗ \"Порт Крим\" законодавства\nУкраїни, установчих документів, договору (контракту) з органом\nгосподарського розвитку і управління СЕЗ \"Порт Крим\" щодо умов\nреалізації затвердженого в установленому цим Законом порядку\nінвестиційного проекту Рада може скасувати рішення про\nзатвердження інвестиційного проекту та внести пропозиції органу\nгосподарського розвитку і управління СЕЗ \"Порт Крим\" про\nскасування наданих ним дозволів, скасування реєстрації суб'єктів\nСЕЗ \"Порт Крим\" та розірвання у встановленому законодавством\nпорядку договору (контракту).\n6. Рішення про скасування рішення про затвердження\nінвестиційного проекту, розірвання договору (контракту),\nскасування виданих дозволів або реєстрації суб'єктів СЕЗ \"Порт\nКрим\" можуть бути оскаржені в судовому порядку.\nСтаття 12. Умови провадження підприємницької діяльності на\nтериторіях пріоритетного розвитку\n1. На територіях пріоритетного розвитку можуть провадитися\nвсі види підприємницької діяльності, за винятком заборонених\nзаконами України.\n2. Спеціальний правовий режим підприємницької діяльності,\nвстановлений на територіях пріоритетного розвитку, застосовується\nвиключно під час реалізації на цих територіях затверджених у\nвстановленому цим Законом порядку інвестиційних проектів до\nсуб'єктів підприємницької діяльності - юридичних осіб, які в\nустановленому законодавством порядку зареєстровані на цих\nтериторіях.\n3. Затвердження Радою інвестиційного проекту є підставою для\nукладення відповідним органом місцевого самоврядування договору\n(контракту) з суб'єктом підприємницької діяльності щодо умов\nреалізації інвестиційного проекту, укладення договорів оренди\nземлі, приміщень тощо. Порядок укладення договору (контракту)\nвизначається Радою міністрів Автономної Республіки Крим.\n4. У разі невиконання або неналежного виконання суб'єктом\nпідприємницької діяльності умов договору (контракту), укладеного з\nорганом місцевого самоврядування, такий суб'єкт підприємницької\nдіяльності несе майнову та іншу відповідальність, передбачену\nзаконом та відповідним договором (контрактом).\n5. У разі порушення суб'єктом підприємницької діяльності\nзаконодавства України, установчих документів, договору (контракту)\nз органом місцевого самоврядування щодо умов реалізації\nзатвердженого у встановленому цим Законом порядку інвестиційного\nпроекту Рада може скасувати рішення про затвердження\nінвестиційного проекту та внести пропозиції органу місцевого\nсамоврядування про розірвання у встановленому законодавством\nпорядку договору (контракту), укладеного з суб'єктом\nпідприємницької діяльності.\n6. Рішення Ради про скасування рішення про затвердження\nінвестиційного проекту та рішення органу місцевого самоврядування\nпро розірвання договору (контракту), укладеного з суб'єктом\nпідприємницької діяльності, можуть бути оскаржені в судовому\nпорядку.\nСтаття 13. Державна реєстрація суб'єктів підприємницької\nдіяльності, створюваних на територіях\nпріоритетного розвитку та у СЕЗ \"Порт Крим\"\nНа територіях пріоритетного розвитку та у СЕЗ \"Порт Крим\"\nдержавна реєстрація суб'єктів підприємницької діяльності\nздійснюється у встановленому законодавством порядку.\n( Статтю 14 виключено на підставі Закону N 2505-IV\n( 2505-15 ) від 25.03.2005 )\n( Статтю 15 виключено на підставі Закону N 2505-IV\n( 2505-15 ) від 25.03.2005 )\n( Статтю 16 виключено на підставі Закону N 2505-IV\n( 2505-15 ) від 25.03.2005 )"
    },
    {
      "provision_ref": "art17",
      "section": "17",
      "title": "Стаття 17. Порядок в'їзду у СЕЗ \"Порт Крим\" та виїзду з неї",
      "content": "Кабінет Міністрів України може встановлювати спеціальний\nпорядок перетинання кордону України іноземцями та особами без\nгромадянства, які прямують у СЕЗ \"Порт Крим\", а також спеціальний\nпорядок в'їзду у СЕЗ \"Порт Крим\" і виїзду з неї громадян України,\nіноземців та осіб без громадянства."
    },
    {
      "provision_ref": "art18",
      "section": "18",
      "title": "Стаття 18. Порядок ліквідації СЕЗ \"Порт Крим\"",
      "content": "1. СЕЗ \"Порт Крим\" вважається ліквідованою з дня закінчення\nстроку, на який її було створено, якщо його не буде продовжено в\nустановленому законодавством України порядку.\n2. СЕЗ \"Порт Крим\" може бути ліквідована законом до\nзакінчення строку, на який її було створено, відповідно до Закону\nУкраїни \"Про загальні засади створення і функціонування\nспеціальних (вільних) економічних зон\" ( 2673-12 ).\nСтаття 19. Гарантії забезпечення інтересів суб'єктів\nСЕЗ \"Порт Крим\" у разі її ліквідації\n1. Держава гарантує збереження у повному обсязі всіх майнових\nі немайнових прав суб'єктів СЕЗ \"Порт Крим\" у разі її ліквідації.\n2. Спори між органами управління СЕЗ \"Порт Крим\", суб'єктами\nСЕЗ \"Порт Крим\" та ліквідаційною комісією, що можуть виникнути у\nзв'язку з ліквідацією СЕЗ \"Порт Крим\", підлягають розгляду в судах\nУкраїни, а спори за участю іноземних суб'єктів господарської\nдіяльності - у судах за погодженням сторін, у тому числі за\nкордоном.\n( Статтю 20 виключено на підставі Закону N 2505-IV\n( 2505-15 ) від 25.03.2005 )"
    },
    {
      "provision_ref": "art21",
      "section": "21",
      "title": "Стаття 21. Прикінцеві положення",
      "content": "1. Цей Закон набирає чинності з дня його опублікування.\n2. Запровадження спеціального режиму інвестиційної діяльності\nщодо суб'єктів підприємницької діяльності, які на момент набрання\nчинності цим Законом є суб'єктами Північнокримської\nекспериментальної економічної зони \"Сиваш\", до закінчення\nвизначеного строку економічного експерименту в зоні \"Сиваш\"\nздійснюється за вибором таких суб'єктів. За цих умов дія щодо них\nособливостей оподаткування та валютного регулювання, передбачених\nЗаконом України \"Про деякі питання валютного регулювання та\nоподаткування суб'єктів експериментальної економічної зони\n\"Сиваш\" ( 65/96-ВР ), припиняється з моменту укладення ними\nвідповідно до цього Закону договору (контракту) про реалізацію\nінвестиційного проекту.\n3. Кабінету Міністрів України:\nу місячний строк внести пропозиції щодо приведення\nзаконодавчих актів України у відповідність із цим Законом;\nпривести свої нормативно-правові акти у відповідність із цим\nЗаконом;\nзабезпечити в межах своїх повноважень видання\nнормативно-правових актів, передбачених цим Законом.\n4. У зв'язку з набранням чинності цим Законом припиняється\nвідповідно до пункту 4 розділу XV \"Перехідні положення\"\nКонституції України ( 254к/96-ВР ) дія Указу Президента України\nвід 27 червня 1999 року N 740/99 ( 740/99 ) \"Про спеціальний режим\nінвестиційної діяльності на територіях пріоритетного розвитку та\nспеціальну економічну зону \"Порт Крим\" в Автономній Республіці\nКрим\"."
    }
  ],
  "definitions": []
}