{
  "id": "ua-law-2739-17",
  "type": "statute",
  "title": "Закон України (2739-17)",
  "title_en": "",
  "short_name": "2739-17",
  "status": "in_force",
  "issued_date": "2010-12-02",
  "url": "https://zakon.rada.gov.ua/laws/show/2739-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. У цьому Законі нижченаведені терміни вживаються в такому значенні:\nберегозахисні ділянки - смуги прибережних зелених насаджень завширшки 150-200 метрів вздовж берегів річок, навколо озер, водоймищ, інших водних об'єктів;\nботанічні сади - науково-дослідні природоохоронні установи, які призначені для вивчення та збереження об'єктів рослинного світу та здійснюють науково-дослідну, навчальну та освітньо-виховну діяльність;\nзелена зона - сукупність зелених насаджень у межах певної території;\nзелені насадження - деревна, чагарникова, квіткова та трав’яна рослинність природного і штучного походження на визначеній території населеного пункту;\nлісопарк - лісовий масив з елементами паркового благоустрою для масового відпочинку населення;\nліс населеного пункту - лісовий масив або ділянка лісу, розташовані в межах населеного пункту;\nпарк - самостійний архітектурно-організаційний комплекс, основним елементом якого є зелені насадження, площею понад 2 гектари, який виконує санітарно-гігієнічні функції та призначений для короткочасного відпочинку населення;\nрекреаційна зона - спеціально виділена і організована територія в місті та в межах зеленої зони, призначена для відпочинку населення;\nсквер - упорядкована ділянка зелених насаджень площею від 0,02 до 2,0 гектара, яка є елементом архітектурно-художнього оформлення населених місць, призначена для короткочасного відпочинку населення;\nстрімкі схили - схили стрімкістю 21 і більше градусів;\nурочище - природно-територіальний комплекс, який складається із закономірного просторового поєднання елементів ландшафту, в тому числі рослинності, та формується на основі певної форми рельєфу - випуклої чи ввігнутої, єдиної за генезисом і віком."
    },
    {
      "provision_ref": "art2",
      "section": "2",
      "title": "Стаття 2. Введення мораторію на видалення зелених насаджень",
      "content": "1. Ввести мораторій строком на 5 років на видалення зелених насаджень на таких об'єктах благоустрою зеленого господарства м. Києва:\nскверах, ботанічних садах, парках, лісопарках, рекреаційних зонах, лісах м. Києва;\nурочищах зі стрімкими схилами;\nзелених насадженнях прибудинкових територій;\nберегозахисних ділянках та водоохоронних зонах;\nостровах річки Дніпро в межах території м. Києва."
    },
    {
      "provision_ref": "art3",
      "section": "3",
      "title": "Стаття 3. Вибіркове видалення окремих зелених насаджень",
      "content": "1. Вибіркове видалення окремих зелених насаджень на зазначених у статті 2 цього Закону об'єктах благоустрою зеленого господарства може здійснюватися у разі: відчуження земельної ділянки з мотивів суспільної необхідності та для суспільних потреб, будівництва об'єктів чемпіонату Європи 2012 року з футболу, будівництва об'єктів соціальної та культурної сфери (лікарень, шкіл, дитячих садків, музеїв, художніх галерей, бібліотек) з урахуванням відповідних проектів землеустрою та (або) містобудівної документації, знесення аварійних дерев чи ліквідації наслідків стихійного лиха, аварійної та надзвичайної ситуації.\n2. У надзвичайних та аварійних ситуаціях, якщо падіння дерев спричиняє загрозу життю та здоров'ю людей, пошкодженню будівель і споруд, комунікаціям, безпеці дорожнього руху, видалення окремих зелених насаджень проводиться негайно у встановленому порядку без оформлення дозволу. Факт видалення зелених насаджень оформляється актом огляду представниками центрального органу виконавчої влади, що реалізує державну політику у сфері цивільного захисту, районних у м. Києві державних адміністрацій, із залученням представників центрального органу виконавчої влади, що реалізує державну політику у сфері охорони навколишнього природного середовища, і спеціалізованих підприємств, які проводять видалення окремих зелених насаджень. Акт складається протягом двадцяти чотирьох годин з моменту початку робіт."
    },
    {
      "provision_ref": "art4",
      "section": "4",
      "title": "Стаття 4. Контроль за дотриманням мораторію на видалення зелених насаджень",
      "content": "1. Центральний орган виконавчої влади, що реалізує державну політику із здійснення державного нагляду (контролю) у сфері охорони навколишнього природного середовища, раціонального використання, відтворення і охорони природних ресурсів, здійснює контроль за дотриманням мораторію на видалення зелених насаджень згідно з вимогами, передбаченими статтями 2-3 цього Закону."
    },
    {
      "provision_ref": "art5",
      "section": "5",
      "title": "Стаття 5. Прикінцеві положення",
      "content": "1. Цей Закон набирає чинності з дня його опублікування.\n2. Кабінету Міністрів України:\nпротягом одного року з дня набрання чинності цим Законом розробити законопроект про зелені насадження міст та інших населених пунктів, що базуватиметься на засадах сталого (екологічно збалансованого) розвитку населених пунктів, а також проект закону про внесення змін до деяких законодавчих актів щодо збереження зелених насаджень на об'єктах благоустрою зеленого господарства та подати їх на розгляд Верховної Ради України;\nпротягом трьох місяців з дня набрання чинності цим Законом привести у відповідність із цим Законом свої нормативно-правові акти та забезпечити перегляд і скасування міністерствами, іншими центральними органами виконавчої влади своїх нормативно-правових актів, що суперечать цьому Закону;\nпровести протягом 2011 року інвентаризацію природоохоронних об'єктів у містах та інших населених пунктах, у тому числі зелених, рекреаційних зонах, парках та лісопарках;\nзабезпечити до 1 липня 2012 року винесення на картографічні матеріали у містах та інших населених пунктах меж існуючих об'єктів благоустрою зеленого господарства та передбачити їх врахування в подальшому на планах земельних ділянок і при розробленні проектів землеустрою;\nзабезпечити до 1 березня 2011 року винесення в натурі у містах та інших населених пунктах меж ділянок існуючих об'єктів благоустрою зеленого господарства.\nВ.ЯНУКОВИЧ"
    }
  ],
  "definitions": []
}