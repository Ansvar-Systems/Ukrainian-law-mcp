{
  "id": "ua-law-1684-20",
  "type": "statute",
  "title": "Закон України (1684-20)",
  "title_en": "",
  "short_name": "1684-20",
  "status": "in_force",
  "issued_date": "2021-07-15",
  "url": "https://zakon.rada.gov.ua/laws/show/1684-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законодавчих актів України щодо імплементації положень деяких міжнародних угод та директив Європейського Союзу у сфері охорони тваринного та рослинного світу\n\n(Відомості Верховної Ради (ВВР), 2021, № 47, ст.382)\n\nВерховна Рада України постановляє:\n\nI. Внести зміни до таких законодавчих актів України:\n\n1. У Кодексі України про адміністративні правопорушення (Відомості Верховної Ради УРСР, 1984 р., додаток до № 51, ст. 1122):\n\n1) частину другу статті 13 після цифр \"51\" доповнити цифрами \"89\", а після цифр \"139\" - словами і цифрами \"частиною третьою статті 154\";\n\n2) статтю 29 після частини другої доповнити новою частиною такого змісту:\n\n\"Особливості порядку застосування конфіскації тварин встановлюються цим Кодексом та іншими законами України\".\n\nУ зв’язку з цим частину третю вважати частиною четвертою;\n\n3) статтю 89 викласти в такій редакції:\n\n\" Стаття 89. Жорстоке поводження з тваринами\n\nЖорстоке поводження з тваринами - знущання над тваринами, у тому числі безпритульними, що спричинило їх мучення, завдало їм фізичного болю, страждань, але не спричинило тілесних ушкоджень, каліцтва чи загибелі, залишення тварин напризволяще, а також інші порушення правил утримання, поводження та транспортування тварин, передбачені законодавством, крім передбачених статтями 85, 87-88 -2 , 154 цього Кодексу, -\n\nтягнуть за собою накладення штрафу від двохсот до трьохсот неоподатковуваних мінімумів доходів громадян з конфіскацією тварини, якщо перебування тварини у власника становить загрозу для її життя або здоров’я.\n\nДії, передбачені частиною першою цієї статті, вчинені щодо двох і більше тварин або групою осіб, або особою, яку протягом року було піддано адміністративному стягненню за таке саме порушення, -\n\nтягнуть за собою накладення штрафу від трьохсот до п’ятисот неоподатковуваних мінімумів доходів громадян або адміністративний арешт на строк до п’ятнадцяти діб, з конфіскацією тварини, якщо перебування тварини у власника становить загрозу для її життя або здоров’я\";\n\n4) у статті 90 :\n\nназву доповнити словами \"або які охороняються відповідно до міжнародних договорів України, або які внесені до переліків рідкісних видів тварин і рослин, або які мають особливу наукову, природоохоронну та іншу цінність, або є такими, що перебувають під загрозою зникнення на відповідній території\";\n\nчастину першу викласти в такій редакції:\n\n\"Погіршення, знищення середовища перебування (зростання) тварин і рослин, види яких не занесені до Червоної книги України, але внесені до переліків рідкісних видів тварин і рослин, або які мають особливу наукову, природоохоронну та іншу цінність, або є такими, що перебувають під загрозою зникнення на відповідній території, знищення, незаконне або з порушенням встановленого порядку вилучення їх із природного середовища, а також порушення умов утримання (вирощування) тварин і рослин зазначених видів у ботанічних садах, дендрологічних та зоологічних парках, інших спеціально створених штучних умовах, що призвело до їх загибелі, каліцтва (пошкодження), інші порушення порядку охорони, використання і відтворення таких видів тварин і рослин -\n\nтягнуть за собою накладення штрафу на громадян від двадцяти до тридцяти неоподатковуваних мінімумів доходів громадян з конфіскацією незаконно добутого і на посадових осіб - від тридцяти до п’ятдесяти неоподатковуваних мінімумів доходів громадян з конфіскацією незаконно добутого\";\n\nдоповнити частиною другою такого змісту:\n\n\"Погіршення, знищення середовища перебування (зростання) тварин і рослин, види яких занесені до Червоної книги України або які охороняються відповідно до міжнародних договорів України, знищення, незаконне або з порушенням встановленого порядку вилучення їх із природного середовища, а також порушення умов утримання (вирощування) тварин і рослин зазначених видів у ботанічних садах, дендрологічних та зоологічних парках, інших спеціально створених штучних умовах, що призвело до їх загибелі, каліцтва (пошкодження), інші порушення порядку охорони, використання і відтворення таких видів тварин і рослин -\n\nтягнуть за собою накладення штрафу на громадян від тридцяти до п’ятдесяти неоподатковуваних мінімумів доходів громадян з конфіскацією незаконно добутого і на посадових осіб - від п’ятдесяти до вісімдесяти неоподатковуваних мінімумів доходів громадян з конфіскацією незаконно добутого\";\n\n5) статтю 154 викласти в такій редакції:\n\n\" Стаття 154. Порушення правил утримання собак і котів\n\nУтримання собак і котів у місцях, де це заборонено відповідними правилами, утримання незареєстрованих собак, приведення їх у громадські місця, вигулювання собак без повідків та намордників (крім собак, породи яких не внесені до Переліку небезпечних порід собак) чи в не відведених для цього місцях, а також неприбирання власником тварини її екскрементів під час перебування тварини у громадському місці (крім вигулювання у спеціально відведених для цього місцях) -\n\nтягнуть за собою попередження або накладення штрафу на громадян від десяти до двадцяти неоподатковуваних мінімумів доходів громадян і попередження або накладення штрафу на посадових осіб - від двадцяти до п’ятдесяти неоподатковуваних мінімумів доходів громадян.\n\nДії, передбачені частиною першою цієї статті, вчинені особою повторно протягом року, -\n\nтягнуть за собою накладення штрафу на громадян від двадцяти до тридцяти неоподатковуваних мінімумів доходів громадян і на посадових осіб - від тридцяти до шістдесяти неоподатковуваних мінімумів доходів громадян.\n\nДії, передбачені частиною першою цієї статті, що спричинили заподіяння шкоди здоров’ю людини або її майну, -\n\nтягнуть за собою накладення штрафу на громадян від ста до двохсот неоподатковуваних мінімумів доходів громадян з конфіскацією тварин і на посадових осіб - від двохсот до трьохсот неоподатковуваних мінімумів доходів громадян з конфіскацією тварин\";\n\n6) абзац шостий пункту 9 частини першої статті 255 викласти в такій редакції:\n\n\"громадський інспектор з охорони довкілля (статті 48, 63-70, 73, 76-77 -1 , 78, 82, частини перша і третя статті 85, стаття 87, стаття 89 (щодо диких тварин), статті 91 -4 , 153)\";\n\n7) доповнити статтею 265 -5 такого змісту:\n\n\" Стаття 265 -5 . Особливості тимчасового вилучення тварини\n\nЗа наявності підстав вважати, що власником тварини вчинено порушення, за яке відповідно до цього Кодексу може бути накладено адміністративне стягнення у вигляді конфіскації тварини, особа, уповноважена на складання протоколу про адміністративні правопорушення відповідно до статей 88 -1 , 89 та 154 цього Кодексу, тимчасово вилучає тварину до набрання законної сили постановою у справі про адміністративне правопорушення. Про тимчасове вилучення тварини складається протокол або робиться запис у протоколі про адміністративне правопорушення.\n\nПорядок тимчасового вилучення тварини визначається Кабінетом Міністрів України.\n\nДо тимчасового вилучення тварини застосовуються положення цього Кодексу щодо тимчасового вилучення речей та документів з урахуванням особливостей, встановлених цією статтею\".\n\n2. У Кримінальному кодексі України (Відомості Верховної Ради України, 2001 р., № 25-26, ст. 131):\n\n1) частину другу статті 22 після слів і цифр \"умисне тяжке тілесне ушкодження (стаття 121, частина третя статей 345, 346, 350, 377, 398)\" доповнити словами і цифрами \"жорстоке поводження з тваринами (стаття 299)\";\n\n2) текст статті 299 викласти в такій редакції:\n\n\"1. Жорстоке поводження з тваринами, що належать до хребетних, у тому числі з безпритульними тваринами, порушення правил транспортування тварин, якщо такі дії призвели до тілесних ушкоджень, каліцтва чи загибелі тварини, нацьковування тварин одна на одну, вчинене з хуліганських чи корисливих мотивів, а також пропаганда, публічні заклики до вчинення дій, що мають ознаки жорстокого поводження з тваринами, поширення матеріалів із закликами до вчинення таких дій -\n\nкараються обмеженням волі на строк від одного до трьох років або позбавленням волі на строк від двох до трьох років з конфіскацією тварини.\n\n2. Ті самі дії, вчинені у присутності малолітнього чи неповнолітнього, -\n\nкараються позбавленням волі на строк від трьох до п’яти років з конфіскацією тварини.\n\n3. Дії, передбачені частиною першою або другою цієї статті, вчинені з особливою жорстокістю або щодо двох і більше тварин, або повторно, або групою осіб, або вчинені активним способом, або насильницькі дії щодо тварини, спрямовані на задоволення статевої пристрасті, -\n\nкараються позбавленням волі на строк від п’яти до восьми років з конфіскацією тварини.\n\n4. Дії, передбачені частинами першою, другою або третьою цієї статті, вчинені з метою створення зображень, творів, кіно-, відео-, аудіопродукції, або збут чи поширення зображень, творів, кіно-, відео-, аудіопродукції, що пропагують жорстоке поводження з тваринами, -\n\nкараються позбавленням волі на строк від п’яти до восьми років з конфіскацією тварини\".\n\n3. Пункт 5 статті 85 Лісового кодексу України (Відомості Верховної Ради України, 2006 р., № 21, ст. 170) викласти в такій редакції:\n\n\"5) створення охоронних зон для збереження біорізноманіття у лісах - зон визначеної конфігурації (форми) та розміру, у межах яких встановлюється режим ведення лісового господарства, що забезпечує довгострокове збереження: об’єктів Червоної книги України; об’єктів, внесених до переліків рідкісних або таких, що мають особливу наукову, природоохоронну та іншу цінність, або є такими, що перебувають під загрозою зникнення, видів тварин і рослин, що підлягають особливій охороні на відповідній території; типових та унікальних природних комплексів і об’єктів; місць розмноження диких тварин; найстаріших або визначних дерев та їх груп; інших місць, важливих для збереження біорізноманіття у лісах. Порядок створення охоронних зон для збереження біорізноманіття у лісах, їх площа та конфігурація, а також режим ведення лісового господарства в межах таких зон визначаються Кабінетом Міністрів України\".\n\n4. Статтю 168 Кримінального процесуального кодексу України (Відомості Верховної Ради України, 2013 р., №№ 9-13, ст. 88) доповнити частиною п’ятою такого змісту:\n\n\"5. Якщо перебування тварини у власника становить загрозу для її життя або здоров’я, уповноважена службова особа зобов’язана тимчасово вилучити таку тварину та забезпечити її утримання в порядку, встановленому Кабінетом Міністрів України\".\n\n5. У статті 21 Закону України \"Про природно-заповідний фонд України\" (Відомості Верховної Ради України, 1992 р., № 34, ст. 502 із наступними змінами):\n\n1) частину третю доповнити словами і цифрами \"при цьому діяльність національного природного парку спрямовується на доведення площі заповідної зони національного природного парку до рівня не менше 20 відсотків загальної площі\";\n\n2) доповнити частиною п’ятою такого змісту:\n\n\"Зменшення заповідної зони не допускається, на межах заповідної зони встановлюються спеціальні знаки, а дороги, що ведуть у заповідну зону, перекриваються шлагбаумами\".\n\n6. У Законі України \"Про місцеве самоврядування в Україні\" (Відомості Верховної Ради України, 1997 р., № 24, ст. 170 із наступними змінами):\n\n1) частину першу статті 26 доповнити пунктами 37 -2 і 37 -3 такого змісту:\n\n\"37 -2 ) прийняття рішень про організацію та здійснення заходів щодо захисту тварин від жорстокого поводження;\n\n37 -3 ) вжиття заходів та забезпечення дотримання заборони провадження діяльності пересувних звіринців, пересувних зоопарків, пересувних виставок диких тварин та іншої забороненої Законом України \"Про захист тварин від жорстокого поводження\" діяльності в межах відповідної адміністративно-територіальної одиниці\";\n\n2) у статті 43 :\n\nу частині першій:\n\nпункт 24 викласти в такій редакції:\n\n\"24) внесення пропозицій до відповідних державних органів про оголошення природних та інших об’єктів, що мають екологічну, історичну, культурну або наукову цінність, пам’ятками історії або культури, які охороняються законом\";\n\nдоповнити пунктами 24 -1 і 24 -2 такого змісту:\n\n\"24 -1 ) прийняття рішень про встановлення заборони на провадження суб’єктами господарювання господарської діяльності пересувних цирків з тваринами, пересувних звіринців, пересувних зоопарків, пересувних виставок диких тварин, що містить ознаки жорстокого поводження з тваринами, у межах відповідної адміністративно-територіальної одиниці;\n\n24 -2 ) прийняття рішень про затвердження переліку видів тварин, що не занесені до Червоної книги України, але є рідкісними або мають особливу наукову, природоохоронну та іншу цінність, або є такими, що перебувають під загрозою зникнення, та підлягають особливій охороні на території відповідної ради\";\n\nчастину третю доповнити пунктом 6 такого змісту:\n\n\"6) прийняття рішень щодо організації територій і об’єктів природно-заповідного фонду місцевого значення та інших територій, що підлягають особливій охороні\".\n\n7. У Законі України \"Про тваринний світ\" (Відомості Верховної Ради України, 2002 р., № 14, ст. 97; 2013 р., № 46, ст. 640; 2015 р., № 25, ст. 194):\n\n1) статтю 31 доповнити частиною п’ятою такого змісту:\n\n\"Підприємствам, установам, організаціям і громадянам забороняється добування диких тварин з метою утримання і розведення у напіввільних умовах чи в неволі для використання цих тварин та отриманих продуктів їх життєдіяльності, види яких зазначені у Додатку II Конвенції про охорону дикої флори та фауни і природних середовищ існування в Європі та/або занесені до Червоної книги України, крім добування в цілях і порядку, передбачених Законом України \"Про Червону книгу України\";\n\n2) частину п’яту статті 39 викласти в такій редакції:\n\n\"У період розмноження диких тварин, з 1 квітня до 15 червня, забороняється:\n\nпроведення робіт та заходів, які є джерелом підвищеного шуму та неспокою (у тому числі пальба, проведення вибухових робіт, феєрверків, концертів, фестивалів, використання моторних маломірних суден (крім їх використання під час здійснення контролю у сфері охорони, використання і відтворення рослинного і тваринного світу та ліквідації наслідків надзвичайних ситуацій);\n\nздійснення всіх видів рубок головного користування та всіх видів рубок формування і оздоровлення лісів на всіх лісових ділянках, що належать до відтворювальних ділянок відповідно до упорядкування мисливських угідь, високогірних лісів, приполонинних лісів, лісів у ярах, балках і річкових долинах, лісових ділянок на схилах ярів, балок, обривів, осипів і зсувів, берегозахисних ділянок, лісових ділянок навколо витоків річок, уздовж межі з безлісною місцевістю, лісів у мокрих та сирих типах лісорослинних умов, у межах територій природно-заповідного фонду;\n\nмеліоративний вилов біоресурсів, здійснення науково-дослідного, науково-конструкторського, науково-промислового лову із залученням технічної бази промислових рибальських підприємств, проведення ралі та інших змагань на транспортних засобах\".\n\n8. Статтю 11 Закону України \"Про Червону книгу України\" (Відомості Верховної Ради України, 2002 р., № 30, ст. 20; 2009 р., № 19, ст. 259; 2015 р., № 25, ст. 195; 2017 р., № 29, ст. 315) доповнити частиною восьмою такого змісту:\n\n\"Створення охоронних зон для збереження об’єктів Червоної книги України - зон визначеної конфігурації (форми) та розміру, у межах яких встановлюється певний режим охорони, що забезпечує довгострокове збереження об’єктів Червоної книги України. Охоронні зони для збереження об’єктів Червоної книги України створюються на всіх землях, крім земель лісогосподарського призначення. Охорона об’єктів Червоної книги України на землях лісогосподарського призначення здійснюється, у тому числі, шляхом створення охоронних зон для збереження біорізноманіття у лісах. Порядок створення охоронних зон для збереження об’єктів Червоної книги України визначається Кабінетом Міністрів України\".\n\n9. У Законі України \"Про захист тварин від жорстокого поводження\" (Відомості Верховної Ради України, 2006 р., № 27, ст. 230 із наступними змінами):\n\n1) у статті 1 :\n\nабзац десятий викласти в такій редакції:\n\n\"біостерилізація - позбавлення тварини хірургічним або біологічним способом здатності до відтворення потомства (репродуктивної здатності)\";\n\nпісля абзацу десятого доповнити трьома новими абзацами такого змісту:\n\n\"дельфінарій - підприємство, установа, організація, до складу якої входить комплекс інженерно-технічних споруд і систем для утримання в умовах неволі морських ссавців, а також для організації видовищ за їх участю;\n\nутримання диких тварин у напіввільних умовах - утримання у штучно створених умовах набутих у встановленому порядку диких тварин, за якого вони живляться переважно природними кормами, але не мають можливості вільного переміщення за межі штучно ізольованої ділянки;\n\nцентр реабілітації тварин - юридична особа, створена з метою організації порятунку, утримання та лікування в умовах неволі тварин, що зазнали травми, стихійного лиха, незаконного вилучення з природного середовища, а також з метою фізичної та психологічної реабілітації таких тварин для повернення їх у дику природу або пожиттєвого утримання\".\n\nУ зв’язку з цим абзаци одинадцятий - шістнадцятий вважати відповідно абзацами чотирнадцятим - дев’ятнадцятим;\n\nабзац чотирнадцятий викласти в такій редакції:\n\n\"жорстоке поводження з тваринами - знущання над тваринами, у тому числі безпритульними, що спричинило їх мучення, завдало їм фізичного болю, страждань, у тому числі спричинило тілесні ушкодження, каліцтво чи загибель, нацьковування тварин одна на одну та на інших тварин, вчинене з хуліганських чи корисливих мотивів, залишення тварин напризволяще, а також інші порушення правил утримання, поводження та транспортування тварин\";\n\nдоповнити абзацами двадцятим - двадцять другим такого змісту:\n\n\"каліцтво тварини - тілесне ушкодження, що призвело до втрати будь-якого органа або частини тіла тварини та/або до втрати фізіологічної функції органа тварини;\n\nтілесне ушкодження тварини - порушення анатомічної цілісності або фізіологічної функції органів і тканин тіла тварини, що виникає внаслідок дії одного чи декількох зовнішніх ушкоджуючих чинників;\n\nтестування собак - відбір для племінної роботи повноцінних за поведінковими реакціями собак, що відповідають вимогам стандарту\";\n\n2) у статті 9 :\n\nчастину п’яту доповнити абзацами п’ятим і шостим такого змісту:\n\n\"наявність повідка для здійснення вигулу собак та інших домашніх тварин, які можуть становити небезпеку для життя чи здоров’я людини, поза місцем постійного утримання таких тварин, а також намордника на собаках порід, що включені до Переліку небезпечних порід собак, що затверджується Кабінетом Міністрів України;\n\nнаявність на домашній тварині нашийника з ідентифікуючими позначками\";\n\nдоповнити частиною дев’ятою такого змісту:\n\n\"Забороняється утримувати тварин:\n\nособам, на яких накладалося адміністративне стягнення або застосовувалися заходи впливу за вчинення правопорушення, пов’язаного з жорстоким поводженням з тваринами, - протягом року з дня набрання законної сили постановою про накладення адміністративного стягнення чи застосування заходів впливу;\n\nособам, які притягалися до кримінальної відповідальності за жорстоке поводження з тваринами або були звільнені від кримінальної відповідальності та провадження у справі закрито за нереабілітуючими обставинами, або стосовно яких були застосовані примусові заходи медичного чи виховного характеру, - протягом 10 років з дня набрання законної сили обвинувальним вироком суду або рішенням про звільнення від кримінальної відповідальності та закриття провадження у справі за нереабілітуючими обставинами, або рішенням про застосування, продовження, зміну примусових заходів медичного чи виховного характеру\";\n\n3) частину четверту статті 10 викласти в такій редакції:\n\n\"Ветеринарне обслуговування повинно включати послуги з евтаназії тварин для припинення страждань тварини, якщо вони не можуть бути припинені в інший спосіб\";\n\n4) статтю 16 викласти в такій редакції:\n\n\" Стаття 16. Регулювання чисельності диких тварин, тварин, що не утримуються людиною, але перебувають в умовах, повністю або частково створюваних діяльністю людини, та безпритульних тварин\n\nРегулювання чисельності диких тварин здійснюється відповідно до статті 32 Закону України \"Про тваринний світ\".\n\nРегулювання чисельності тварин, що не утримуються людиною, але перебувають в умовах, повністю або частково створюваних діяльністю людини, та безпритульних тварин здійснюється методом біостерилізації з подальшими вакцинацією та ідентифікацією (кліпсуванням) або шляхом розміщення у притулки для тварин, центри реабілітації тварин чи під нагляд громадських та благодійних організацій, які зобов’язані забезпечити утримання та догляд за твариною з додержанням ветеринарних правил, або шляхом повернення тварин до ареалу перебування (місць вилову) для вільного проживання.\n\nПорядок регулювання чисельності тварин, що не утримуються людиною, але перебувають в умовах, повністю або частково створюваних діяльністю людини, та безпритульних тварин, а також їх розміщення у відповідних підприємствах, установах та організаціях чи повернення до ареалу перебування (місць вилову) затверджується Кабінетом Міністрів України\";\n\n5) у статті 17 :\n\nу частині першій:\n\nабзац четвертий виключити;\n\nабзаци п’ятий і шостий викласти в такій редакції:\n\n\"при регулюванні чисельності диких тварин;\n\nза необхідності умертвіння окремих тварин, які хворі на сказ чи на інші хвороби, що підлягають повідомленню, або є носіями хвороб, що підлягають повідомленню, що підтверджено відповідним документом державної установи ветеринарної медицини\";\n\nдоповнити частинами третьою і четвертою такого змісту:\n\n\"Перелік підстав для умертвіння тварин, наведений у частині першій цієї статті, є вичерпним.\n\nЗабороняється умертвіння тварин для регулювання чисельності безпритульних тварин\";\n\n6) у статті 18 :\n\nабзац четвертий частини першої викласти в такій редакції:\n\n\"нанесення побоїв, травм, отруєння тварин\";\n\nабзац четвертий частини третьої викласти в такій редакції:\n\n\"примушування до нападу одних тварин на інших, у тому числі при тестуванні тварин\";\n\n7) статтю 20 доповнити частиною дев’ятою такого змісту:\n\n\"Забороняється використання тварин як мішені при навчанні стрільбі або у змаганнях із стрільби\";\n\n8) статтю 21 доповнити частинами четвертою - шостою такого змісту:\n\n\"Умови використання та утримання тварин у сільському господарстві повинні відповідати їх фізіологічним, видовим, породним та індивідуальним особливостям, притаманним для цього виду тварин, а також задовольняти їхні природні потреби в харчуванні, воді, сні, рухах, у природній активності та інші потреби, притаманні для цього роду тварин та породи.\n\nЗабороняється:\n\nвикористання для роботи хворих, поранених, вагітних в останній третині вагітності або недогодованих тварин;\n\nвикористання у роботі з тваринами спорядження та інших засобів, що можуть призвести до травмування, каліцтва або загибелі тварин;\n\nутримувати тварин у приміщеннях, в яких проводиться забій тварин або в яких знаходяться туші забитих тварин;\n\nнасильне годування тварин, крім годування з лікувальною чи профілактичною метою, у тому числі забороняється здійснення діяльності з розведення та вирощування гусок та качок для отримання фуа-гра (жирної печінки);\n\nпатрання, обсмалювання, зняття шкіри, копчення, відокремлення частин у тварин тощо до припинення серцебиття тварини.\n\nПід час проведення таврування, біркування, біостерилізації, обрізання частини дзьоба, видалення або обрізання рогів та інших болісних процедур обов’язково застосовуються методи знеболення\";\n\n9) у статті 22 :\n\nабзаци четвертий і п’ятий частини першої виключити;\n\nдоповнити частинами другою - восьмою такого змісту:\n\n\"Забороняється бити, вбивати, отруювати чи калічити домашніх тварин; дарувати домашніх тварин як призи, нагороди чи премії; завдавати домашнім тваринам болю, страждання або пригнічення; дресирувати тварин у спосіб, що завдає шкоди здоров’ю тварини та її загальному стану; умертвляти тварин шляхом утоплення, задушення, використання електричного струму та речовин, що призводять до отруєння.\n\nЗабороняється жебракування з тваринами.\n\nЗабороняється залишати тварину в закритому салоні автомобіля за відсутності в ньому людини при температурі повітря більше +20 ° С та менше +5 ° С.\n\nЗабороняється замуровування тварин у підвальних приміщеннях.\n\nЗабороняється залишати домашню тварину прив’язаною, якщо довжина прив’язі становить менше 20 метрів, крім собак, що виконують сторожові функції, для яких така довжина має становити не менше 10 метрів.\n\nНезалежно від довжини прив’язі забороняється залишати тварину без можливості сховатися у приміщенні, споруді тощо, прив’язаною під дією прямого сонячного проміння при температурі повітря більше +20 ° С або менше 0 ° С.\n\nЗабороняється залишати домашню тварину прив’язаною без нагляду у громадських місцях чи місцях скупчення людей (поблизу зупинок, магазинів тощо), а також прив’язувати тварин до транспортних засобів та примушувати до бігу за моторними транспортними засобами\";\n\n10) у статті 23 :\n\nназву після слів \"Правила поводження з\" доповнити словами \"безпритульними тваринами та\";\n\nчастину першу після слів \"Регулювання чисельності\" доповнити словами \"безпритульних тварин та\";\n\nабзац другий частини другої доповнити словами \"або іншим особам під опіку\";\n\nдоповнити частинами п’ятою і шостою такого змісту:\n\n\"Забороняється бити, вбивати, отруювати чи калічити безпритульних тварин.\n\nЗабороняється жебракування з безпритульними тваринами\";\n\n11) у статті 24 :\n\nназву після слів \"тимчасова ізоляція\" доповнити словом \"безпритульних\";\n\nчастину першу доповнити двома реченнями такого змісту: \"Повторному вилову (але не більше одного разу на рік) для проведення повторної вакцинації та адаптації підлягають тварини, які раніше були виловлені, ідентифіковані та зареєстровані. Такі тварини розміщуються у притулки для тварин або центри реабілітації тварин, або під нагляд громадських та благодійних організацій, які зобов’язані забезпечити утримання та догляд за твариною з додержанням ветеринарних правил, або повертаються до ареалу перебування (у місця вилову) для вільного проживання\";\n\nу частині третій слова \"чи умертвіння\" виключити;\n\nу частинах четвертій і п’ятій слова \"собак, котів та інших домашніх тварин\" замінити словами \"безпритульних тварин\";\n\nчастину шосту виключити;\n\nчастину сьому викласти в такій редакції:\n\n\"Виловлені безпритульні домашні тварини протягом семи днів з дня їх вилову можуть утримуватися на карантинних майданчиках комунальної служби або підприємств, що здійснюють вилов, і повертаються власникам або особам, які здійснюють опіку над такими тваринами, з дозволу ветеринарної установи після оплати вартості витрат на вилов і утримання або можуть бути передані притулкам для тварин, центрам реабілітації тварин чи громадським та благодійним організаціям, які зобов’язані забезпечити утримання та догляд за твариною з додержанням ветеринарних правил\";\n\nчастину восьму виключити;\n\n12) статтю 25 доповнити частинами десятою - тринадцятою такого змісту:\n\n\"Забороняється утримання великих хижих тварин, отруйних змій, хижих птахів, інших тварин, що становлять загрозу для людини, видів тварин, занесених до Червоної книги України та Додатка II до Конвенції про охорону дикої флори та фауни і природних середовищ існування в Європі, у закладах громадського харчування, нічних клубах, готелях, базах відпочинку, оздоровчих закладах.\n\nЗабороняється утримання тварин, визначених частиною десятою цієї статті, у квартирах, приватних будинках, на присадибних, дачних чи садових ділянках.\n\nЗабороняється жебракувати з тваринами, а також надавати фотопослуги з дикими тваринами, крім зоопарків, цирків та дельфінаріїв.\n\nЗабороняються пропаганда жорстокого поводження з тваринами, оприлюднення (публікації з описом, візуальні чи аудіодемонстрації) вбивства тварин для пропаганди жорстокого поводження з тваринами або заклики до таких дій, будь-які дії з метою створення зображень, кіно-, відео- та аудіопродукції, що пропагує жорстоке поводження з тваринами, збут чи розповсюдження творів, кіно-, відео- та аудіопродукції, комп’ютерних програм, зображень або інших предметів, що пропагують жорстоке поводження з тваринами\";\n\n13) частину першу статті 32 викласти в такій редакції:\n\n\"Органи Національної поліції України здійснюють нагляд за дотриманням порядку вигулу домашніх тварин (собак) у громадських місцях, за дотриманням вимог у сфері захисту тварин від жорстокого поводження та вживають відповідних заходів у разі порушення законодавства у цій сфері\";\n\n14) розділ IV доповнити статтею 32 -1 такого змісту:\n\n\" Стаття 32 -1 . Повноваження місцевих рад у сфері захисту тварин від жорстокого поводження\n\nДо повноважень місцевих рад на відповідній території і в межах їхньої компетенції належать:\n\n1) вжиття заходів та забезпечення дотримання заборони провадження діяльності пересувних звіринців, пересувних зоопарків, пересувних виставок диких тварин та іншої забороненої цим Законом діяльності в межах території відповідної адміністративно-територіальної одиниці;\n\n2) організація та здійснення заходів щодо захисту тварин від жорстокого поводження\".\n\n10. Частину першу статті 23 Закону України \"Про Національну поліцію\" (Відомості Верховної Ради України, 2015 р., № 40-41, ст. 379 із наступними змінами) доповнити пунктом 33 такого змісту:\n\n\"33) у межах своєї компетенції здійснюють нагляд за дотриманням порядку вигулу домашніх тварин (собак) у громадських місцях, за дотриманням вимог у сфері захисту тварин від жорстокого поводження та вживають відповідних заходів у разі порушення законодавства у цій сфері\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування, та вводиться в дію через три місяці з дня набрання чинності цим Законом.\n\n2. Кабінету Міністрів України:\n\n1) у тримісячний строк з дня набрання чинності цим Законом:\n\nзабезпечити прийняття нормативно-правових актів, передбачених цим Законом;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом;\n\n2) поінформувати Верховну Раду України про стан виконання цього Закону у 2022 році.\n\n3. Рекомендувати органам місцевого самоврядування протягом трьох місяців з дня набрання чинності цим Законом прийняти рішення, необхідні для реалізації цього Закону.\n\nПрезидент України\n\nВ. ЗЕЛЕНСЬКИЙ\n\nм. Київ\n\n15 липня 2021 року\n\n№ 1684-IX\n\nПро внесення змін до деяких законодавчих актів України щодо імплементації положень деяких міжнародних угод та директив Європейського Союзу у сфері охорони тваринного та рослинного світу\nЗакон України від 15.07.2021 № 1684-IX\n\nПрийняття від 15.07.2021\nПостійна адреса:\nhttps://zakon.rada.gov.ua/go/1684-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}