{
  "id": "ua-law-2545-19",
  "type": "statute",
  "title": "Закон України (2545-19)",
  "title_en": "",
  "short_name": "2545-19",
  "status": "in_force",
  "issued_date": "2018-09-18",
  "url": "https://zakon.rada.gov.ua/laws/show/2545-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. У цьому Законі наведені терміни вживаються в такому значенні:\nбагатостороння група з імплементації ІПВГ - постійно діюча група, утворена центральним органом виконавчої влади, що забезпечує формування та реалізує державну політику в паливно-енергетичному комплексі, з метою здійснення нагляду за процесом розкриття інформації у видобувних галузях відповідно до вимог ІПВГ;\nвидобувні галузі - галузі промисловості, пов’язані з геологічним вивченням надр, у тому числі з дослідно-промисловою розробкою родовищ корисних копалин загальнодержавного значення, видобуванням корисних копалин загальнодержавного значення, реалізацією видобутої продукції, діяльність у яких здійснюється відповідно до спеціального дозволу на користування надрами та угоди про умови користування надрами, на підставі договору (угоди) щодо користування надрами, та/або пов’язані із діяльністю з транспортування трубопроводами природного газу, нафти та газового конденсату, у тому числі з метою транзиту;\nзвіт ІПВГ - звіт, що готується незалежним адміністратором за результатами проведення аналізу та звірки інформації, наданої суб’єктами господарювання, які здійснюють діяльність у видобувних галузях, та отримувачами платежів, відповідно до технічного завдання та в рамках ІПВГ;\nзвіт про отримані платежі - документ, що містить узагальнену інформацію про платежі, що були сплачені або належні до сплати отримувачеві платежу певним суб’єктом господарювання, який здійснює діяльність у видобувних галузях, у звітному періоді;\nзвіт про платежі на користь держави - документ, що містить узагальнену інформацію про діяльність суб’єктів господарювання, які здійснюють діяльність у видобувних галузях, необхідну для забезпечення прозорості у видобувних галузях у звітному періоді, а також деталізовану інформацію про податки і збори, інші платежі, сплачені або належні до сплати отримувачам платежів такими суб’єктами у звітному періоді;\nзвітний період - календарний рік, за який узагальнено інформацію про фінансовий стан та результати діяльності суб’єкта господарювання, який здійснює діяльність у видобувних галузях;\nІніціатива щодо забезпечення прозорості у видобувних галузях - добровільне об’єднання держав, створене з метою формування принципів та вимог для забезпечення прозорості у сфері видобування нафти, газу та інших корисних копалин, участь у якому від держав беруть представники урядів, а також підприємства, що здійснюють діяльність у видобувних галузях, та неурядові громадські організації;\nконсолідований звіт про платежі на користь держави - документ, що містить консолідовану на рівні материнського підприємства у видобувних галузях інформацію про діяльність підконтрольних такому материнському підприємству суб’єктів господарювання, які здійснюють діяльність у видобувних галузях, та інформацію про податки і збори, інші платежі, що були сплачені або належні до сплати отримувачам платежів такими суб’єктами господарювання;\nматеринське підприємство у видобувних галузях - підприємство, що зареєстроване в Україні та здійснює контроль над принаймні одним суб’єктом господарювання, який здійснює діяльність у видобувних галузях;\nнезалежний адміністратор - суб’єкт господарювання, який здійснює аналіз та звірку інформації, наданої суб’єктами господарювання, які здійснюють діяльність у видобувних галузях, та отримувачами платежів та надає послуги з підготовки звіту ІПВГ відповідно до технічного завдання;\nотримувач платежів - орган державної влади, орган влади Автономної Республіки Крим або орган місцевого самоврядування, що отримує платежі, а також будь-яке державне або комунальне підприємство, установа, організація або господарське товариство, у статутному капіталі якого більше 50 відсотків акцій (часток) належать державі або територіальній громаді, а також господарське товариство, 50 і більше відсотків акцій (часток) якого належить іншому господарському товариству, у статутному капіталі якого 100 відсотків акцій (часток) належать державі або територіальній громаді;\nплатіж - будь-який платіж, здійснений суб’єктом господарювання, який здійснює діяльність у видобувних галузях, у грошовій або натуральній формі на користь державного або місцевих бюджетів, фондів загальнообов’язкового державного соціального і пенсійного страхування або отримувача платежів безпосередньо у зв’язку з діяльністю у видобувних галузях, а саме:\nзагальнодержавні податки та збори, місцеві податки, загальнодержавні внески;\nдивіденди, які сплачуються на користь держави;\nчастина прибуткової продукції;\nплатежі (виплата, премія, бонус), передбачені договорами, угодами та іншими не забороненими законодавством правочинами, які регулюють правовідносини між сторонами щодо користування надрами, а саме: договорами про спільну діяльність, угодами про розподіл продукції, договорами оренди чи концесії цілісного майнового комплексу;\nзбори та інші платежі за надання, продовження строку дії, переоформлення, видачу дубліката, внесення змін, зупинення дії чи анулювання спеціального дозволу на користування надрами, ліцензій та інших документів дозвільного характеру на користування надрами;\nінші платежі, які здійснюються суб’єктами розкриття інформації для користування надрами, а саме: плата за придбання прав на геологічну інформацію, плата за користування (тимчасове зайняття) земельними ділянками, плата (тарифи) за доступ до об’єктів інфраструктури, витрати на покращення інфраструктури, орендні платежі, фінансові санкції за порушення законодавства, що регулює користування надрами;\nпроектна діяльність - діяльність з геологічного вивчення надр, у тому числі з дослідно-промислової розробки родовищ корисних копалин загальнодержавного значення, видобування корисних копалин загальнодержавного значення, реалізації видобутої продукції, яка здійснюється відповідно до спеціального дозволу на користування надрами та угоди про умови користування надрами, на підставі договору (угоди) щодо користування надрами, та/або діяльність з транспортування трубопроводами природного газу, нафти та газового конденсату, у тому числі з метою транзиту;\nсуб’єкт господарювання, який здійснює діяльність у видобувних галузях, - фізична особа - підприємець чи юридична особа, яка здійснює діяльність у сфері геологічного вивчення надр, у тому числі з дослідно-промислової розробки родовищ корисних копалин загальнодержавного значення, видобування корисних копалин загальнодержавного значення, реалізації видобутої продукції, відповідно до спеціального дозволу на користування надрами та угоди про умови користування надрами, на підставі договору (угоди) щодо користування надрами, та/або діяльність з транспортування трубопроводами природного газу, нафти та газового конденсату, у тому числі з метою транзиту. До суб’єктів господарювання, які здійснюють діяльність у видобувних галузях, також відносяться суб’єкти господарювання - учасники договору про спільну діяльність незалежно від їх володіння спеціальним дозволом на користування надрами, на підставі якого здійснюється відповідна проектна діяльність;\nтехнічне завдання - вимоги, які мають бути дотримані при підготовці звіту ІПВГ, з урахуванням вимог цього Закону, зокрема щодо визначення обсягу інформації такого звіту, узгодження проміжних результатів та обов’язків незалежного адміністратора при його підготовці на кожному етапі, та які є невід’ємною частиною договору закупівлі послуги з підготовки звіту ІПВГ з незалежним адміністратором;\nугода про умови користування надрами - документ, що є невід’ємною частиною спеціального дозволу на користування надрами та визначає умови користування надрами, види, обсяги, джерела фінансування та строки виконання робіт;\nдоговір (угода) щодо користування надрами - угода про розподіл продукції, договір про спільну діяльність або інші договори (угоди), включаючи додатки до них, на підставі яких здійснюється проектна діяльність та які укладаються між державою в особі Кабінету Міністрів України або іншого суб’єкта управління об’єктами державної власності, який згідно із Законом України \"Про управління об’єктами державної власності\" здійснює управління об’єктами державної власності, та суб’єктом господарювання, який здійснює діяльність у видобувних галузях. До договорів (угод) щодо користування надрами не належать угоди про умови користування надрами;\nстандарт ІПВГ - добровільно підтримуваний Україною документ, прийнятий Міжнародним правлінням ІПВГ та затверджений Глобальною конференцією ІПВГ, який визначає принципи та вимоги щодо забезпечення прозорості у сфері добування нафти, газу та інших корисних копалин.\n2. Інші терміни вживаються в цьому Законі у таких значеннях:\nтерміни \"кінцевий бенефіціарний власник\" , \"політично значущі особи\" - у значеннях, наведених у Законі України \"Про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення\";\nтермін \"контроль\" у значенні, наведеному в Законі України \"Про захист економічної конкуренції\";\nтермін \"контролюючі органи\" - у значенні, наведеному в Податковому кодексі України;\nтермін \"квазіфіскальні операції\" - у значенні, наведеному в Бюджетному кодексі України;\nтермін \"суб’єкт господарювання державного сектора економіки\" - у значенні, наведеному у статті 22 Господарського кодексу України.\n3. Інші терміни вживаються в значеннях, наведених в інших законах України."
    },
    {
      "provision_ref": "art2",
      "section": "2",
      "title": "Стаття 2. Сфера дії Закону",
      "content": "1. Цей Закон поширюється на всіх суб’єктів господарювання, які здійснюють діяльність у видобувних галузях, материнські підприємства у видобувних галузях незалежно від їх організаційно-правових форм і форм власності, на центральний орган виконавчої влади, що забезпечує формування та реалізує державну політику в паливно-енергетичному комплексі, центральний орган виконавчої влади, який реалізує державну політику у сфері геологічного вивчення та раціонального використання надр, а також на отримувачів платежів."
    },
    {
      "provision_ref": "art3",
      "section": "3",
      "title": "Стаття 3. Мета розкриття інформації",
      "content": "1. Метою розкриття інформації у видобувних галузях є надання громадськості доступу до повної та об’єктивної інформації щодо платежів суб’єктів господарювання, які здійснюють діяльність у видобувних галузях, на користь отримувачів платежів, створення передумов для суспільно відповідального використання такими суб’єктами корисних копалин загальнодержавного значення, а також для суспільного ознайомлення та обговорення питань, пов’язаних із використанням та управлінням державою і територіальними громадами корисними копалинами загальнодержавного значення."
    },
    {
      "provision_ref": "art4",
      "section": "4",
      "title": "Стаття 4. Суб’єкти розкриття інформації",
      "content": "1. Суб’єктами розкриття інформації є:\nсуб’єкти господарювання, які здійснюють діяльність у видобувних галузях;\nматеринські підприємства у видобувних галузях;\nотримувачі платежів;\nцентральний орган виконавчої влади, що забезпечує формування та реалізує державну політику в паливно-енергетичному комплексі;\nцентральний орган виконавчої влади, який реалізує державну політику у сфері геологічного вивчення та раціонального використання надр.\n2. Суб’єкти розкриття інформації зобов’язані розкривати інформацію відповідно до вимог, в обсязі та строки, встановлені цим Законом та іншими актами законодавства України."
    },
    {
      "provision_ref": "art5",
      "section": "5",
      "title": "Стаття 5. Способи розкриття інформації",
      "content": "1. Розкриття інформації здійснюється у такий спосіб:\n1) суб’єктами господарювання, які здійснюють діяльність у видобувних галузях, та материнськими підприємствами у видобувних галузях:\nподання звіту про платежі на користь держави та у випадках, встановлених законом, консолідованого звіту про платежі на користь держави до центрального органу виконавчої влади, що забезпечує формування та реалізує державну політику в паливно-енергетичному комплексі, шляхом надсилання електронної версії, а якщо це неможливо - у паперовому вигляді поштовим відправленням з описом вкладення, або розміщення в електронній системі подання та аналізу звітності (за наявності такої системи);\nрозміщення на своєму веб-сайті (за наявності такого веб-сайту) електронної версії звіту про платежі на користь держави та у випадках, встановлених законом, консолідованого звіту про платежі на користь держави;\nнадання центральному органу виконавчої влади, що забезпечує формування та реалізує державну політику в паливно-енергетичному комплексі, або розміщення в електронній системі подання та аналізу звітності (за наявності такої системи) інформації про істотні умови договорів (угод) щодо користування надрами, укладених до дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також змін до істотних умов таких договорів (угод) разом з відповідними витягами з таких договорів (угод);\nнадання центральному органу виконавчої влади, що забезпечує формування та реалізує державну політику в паливно-енергетичному комплексі, або розміщення в електронній системі подання та аналізу звітності (за наявності такої системи) копій договорів (угод) щодо користування надрами, що укладаються з дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також змін до них;\n2) отримувачами платежів:\nподання звіту про отримані платежі до центрального органу виконавчої влади, що забезпечує формування та реалізує державну політику в паливно-енергетичному комплексі, та незалежного адміністратора шляхом надсилання електронної версії, а якщо це неможливо - у паперовому вигляді поштовим відправленням з описом вкладення;\nрозміщення електронної версії звіту про отримані платежі на власному веб-сайті (за наявності такого веб-сайту) або в електронній системі подання та аналізу звітності (за наявності такої системи);\n3) центральним органом виконавчої влади, що забезпечує формування та реалізує державну політику в паливно-енергетичному комплексі:\nрозміщення на своєму офіційному веб-сайті або в електронній системі подання та аналізу звітності (за наявності такої системи) електронної версії звітів про платежі на користь держави та у випадках, встановлених законом, консолідованих звітів про платежі на користь держави, електронної версії звіту про отримані платежі, електронної версії звіту ІПВГ;\nрозміщення на своєму офіційному веб-сайті або в електронній системі подання та аналізу звітності (за наявності такої системи) інформації про істотні умови договорів (угод) щодо користування надрами, укладених до дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також змін до істотних умов таких договорів (угод) разом з відповідними витягами з таких договорів (угод);\nрозміщення на своєму офіційному веб-сайті або в електронній системі подання та аналізу звітності (за наявності такої системи) копій договорів (угод) щодо користування надрами, що укладаються з дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також змін до них;\n4) центральним органом виконавчої влади, який реалізує державну політику у сфері геологічного вивчення та раціонального використання надр:\nрозміщення на своєму офіційному веб-сайті інформації про заяви на отримання спеціальних дозволів на користування надрами та заяви про проведення підготовки ділянок надр до аукціону з продажу спеціальних дозволів на користування надрами, що надійшли від суб’єктів господарювання, які здійснюють діяльність у видобувних галузях, про видані спеціальні дозволи на користування надрами, укладені угоди про умови користування надрами (з відповідними додатками, включаючи програми робіт, виконання яких передбачено угодами);\n5) суб’єктами господарювання, які здійснюють діяльність у видобувних галузях, материнськими підприємствами у видобувних галузях та отримувачами платежів:\nнадання інформації про платежі на запит центрального органу виконавчої влади, що забезпечує формування та реалізує державну політику в паливно-енергетичному комплексі, та незалежного адміністратора.\n2. Усі електронні версії та копії документів, зазначені в частині першій цієї статті, надсилаються або розміщуються у форматі, що дозволяє їх автоматизоване оброблення електронними засобами, вільний та безоплатний доступ до них, а також їх подальше використання.\nЗвіти, зазначені в частині першій цієї статті, розміщуються в електронній системі подання та аналізу звітності з накладенням електронного підпису уповноваженої особи суб’єкта розкриття інформації в порядку, визначеному Законом України \"Про електронні довірчі послуги\".\n3. При реалізації проектної діяльності на підставі договору про спільну діяльність інформація про істотні умови договорів про спільну діяльність, укладених до дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також зміни до істотних умов таких договорів та копії договорів про спільну діяльність, що укладаються з дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також копії змін до них надаються учасником спільної діяльності, що володіє спеціальним дозволом на користування надрами, на підставі якого здійснюється діяльність за договором про спільну діяльність, або учасником спільної діяльності, уповноваженим здійснювати облік результатів спільної діяльності згідно з умовами договору."
    },
    {
      "provision_ref": "art6",
      "section": "6",
      "title": "Стаття 6. Звіт про платежі на користь держави",
      "content": "1. Звіт про платежі на користь держави містить таку інформацію:\nзагальна сума платежів;\nзагальна сума за кожним видом платежів;\nзагальна сума платежів із рентної плати за користування надрами для видобування корисних копалин, плати за землю та екологічного податку щодо кожної окремої проектної діяльності;\nзагальна сума платежів із рентної плати за користування надрами для видобування корисних копалин, плати за землю та екологічного податку (з визначенням окремо суми платежів за викиди двоокису вуглецю) за кожним видом платежів щодо кожної окремої проектної діяльності;\nвалюта, в якій здійснювалися платежі;\nзвітний період, в якому здійснювалися платежі;\nопис виду діяльності у видобувній галузі, у зв’язку з якою здійснювалися платежі;\nперелік окремих видів проектної діяльності, які прямо чи опосередковано реалізуються, та основні характеристики такої діяльності;\nучасть у соціальних проектах чи програмах та загальна сума платежів щодо кожного соціального проекту чи програми з окремим визначенням тих, що реалізуються в місцях розміщення виробничих потужностей;\nобсяги видобутку за видом відповідної проектної діяльності;\nсередньооблікова кількість працівників, які працювали протягом звітного періоду, з визначенням кількості працівників кожної статі;\nобсяги фінансування та допомоги, отриманих від органів державної влади та органів місцевого самоврядування, а також підконтрольних їм суб’єктів, зокрема обсяги державної допомоги суб’єктам господарювання;\nінформація щодо кінцевих бенефіціарних власників у звітному періоді та належності їх до політично значущих осіб відповідно до Закону України \"Про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення\";\nаудиторський звіт за звітний період (для суб’єктів розкриття інформації, які відповідно до законодавства зобов’язані проводити аудит фінансової звітності).\nСуб’єкт господарювання державного сектора економіки додатково розкриває у звіті про платежі на користь держави інформацію про:\nструктуру власності такого суб’єкта господарювання;\nсуб’єктів господарювання, у структурі власності яких такий суб’єкт господарювання є власником істотної участі;\nоргани або осіб, уповноважених здійснювати функції з управління об’єктами державної власності у такому суб’єкті господарювання;\nфінансові відносини з державою, включаючи, але не виключно, інформацію про сплачені на користь держави дивіденди, здійснені квазіфіскальні операції, залучені під державні гарантії кредити та інші фінансові ресурси;\nприбуток суб’єкта господарювання, включаючи інформацію про реінвестований прибуток та нерозподілений прибуток, що залишається у розпорядженні такого суб’єкта господарювання.\nУ разі неможливості відображення загальної суми плати за землю та/або екологічного податку (з визначенням окремо суми платежів за викиди двоокису вуглецю) за кожним видом платежів щодо окремої проектної діяльності такі платежі відображаються в розрізі адміністративно-територіальної одиниці, на території якої здійснюється така проектна діяльність. У такому разі загальна сума платежів з рентної плати за користування надрами для видобування корисних копалин, плати за землю та екологічного податку щодо окремої проектної діяльності відображається лише за тими видами платежів, за якими можливе відображення платежів щодо окремої проектної діяльності.\nНевід’ємною частиною звіту про платежі на користь держави є акти звірки платежів за податками, зборами та єдиним внеском на загальнообов’язкове державне соціальне страхування між суб’єктом господарювання, який здійснює діяльність у видобувних галузях, та одержувачем платежів, якщо такі акти складалися.\n2. Підготовка звіту про платежі на користь держави здійснюється суб’єктами розкриття інформації в обсязі та за формою, погодженими багатосторонньою групою з імплементації ІПВГ та затвердженими Кабінетом Міністрів України.\n3. Будь-який платіж, здійснений одноразово або декількома пов’язаними частинами, не враховується у звіті про платежі на користь держави, якщо сума такого платежу протягом звітного періоду є меншою за суму, встановлену багатосторонньою групою з імплементації ІПВГ.\n4. При реалізації проектної діяльності на підставі договору про спільну діяльність підготовка звіту про платежі на користь держави в частині виконання договору про спільну діяльність здійснюється всіма суб’єктами господарювання, які є учасниками спільної діяльності, якщо відповідно до договору кожний учасник має право діяти від імені всіх учасників спільної діяльності або такі учасники повинні діяти спільно, незалежно від того, чи здійснюється будь-який платіж такими суб’єктами господарювання безпосередньо, і незалежно від участі (частки участі) таких суб’єктів господарювання у проектній діяльності.\nУ разі якщо договором про спільну діяльність передбачено ведення обліку результатів спільної діяльності окремим її учасником, підготовка звіту про платежі на користь держави в частині виконання договору про спільну діяльність здійснюється таким учасником.\n5. У разі здійснення платежу в натуральній формі такий платіж відображається у вартісному та кількісному вираженні з відповідними примітками для пояснення порядку визначення розміру платежу.\n6. При розкритті інформації про платежі, зазначеної в цій статті, має відображатися зміст, а не форма платежів чи відповідної господарської діяльності. Платежі та види господарської діяльності не можуть бути штучно розділені чи об’єднані для уникнення застосування вимог цього Закону."
    },
    {
      "provision_ref": "art7",
      "section": "7",
      "title": "Стаття 7. Звіт про отримані платежі",
      "content": "1. Звіт про отримані платежі включає таку інформацію:\nзагальна сума платежів;\nзагальна сума за кожним видом платежів;\nзагальна сума платежів за кожним видом проектної діяльності;\nзагальна сума за кожним видом платежів щодо кожної окремої проектної діяльності;\nвалюта, в якій здійснювалися платежі;\nзвітний період, в якому здійснювалися платежі;\nобсяги фінансування та допомоги, направлених отримувачем платежів суб’єкту господарювання, який здійснює діяльність у видобувних галузях.\n2. Підготовка звіту про отримані платежі здійснюється суб’єктами розкриття інформації в обсязі та за формою, погодженими багатосторонньою групою з імплементації ІПВГ та затвердженими Кабінетом Міністрів України.\n3. Будь-який платіж, здійснений одноразово або декількома пов’язаними частинами, не враховується у звіті про отримані платежі, якщо сума такого платежу протягом звітного періоду є меншою за суму, встановлену багатосторонньою групою з імплементації ІПВГ."
    },
    {
      "provision_ref": "art8",
      "section": "8",
      "title": "Стаття 8. Вимоги до створення багатосторонньої групи з імплементації ІПВГ",
      "content": "1. З метою здійснення нагляду за процесом розкриття інформації у видобувних галузях відповідно до вимог ІПВГ центральний орган виконавчої влади, що забезпечує формування та реалізує державну політику в паливно-енергетичному комплексі, утворює багатосторонню групу з імплементації ІПВГ.\n2. Основними принципами діяльності багатосторонньої групи з імплементації ІПВГ є:\nвільне обговорення питань та прийняття рішень;\nгласність та прозорість діяльності;\nвідкритість;\nпаритетність представництва інтересів заінтересованих осіб;\nдотримання законодавства України та стандартів ІПВГ.\n3. Персональний склад та положення про багатосторонню групу з імплементації ІПВГ затверджуються центральним органом виконавчої влади, що забезпечує формування та реалізує державну політику в паливно-енергетичному комплексі.\n4. Формування персонального складу багатосторонньої групи з імплементації ІПВГ здійснюється з дотриманням принципу рівного представництва в багатосторонній групі з імплементації ІПВГ різних груп заінтересованих осіб, а саме посадових осіб центральних органів виконавчої влади, представників суб’єктів господарювання, які здійснюють діяльність у видобувних галузях, та громадських об’єднань.\nПри формуванні персонального складу багатосторонньої групи з імплементації ІПВГ забезпечується дотримання принципу представництва однієї статі, що має становити не менше 30 відсотків складу від кожної групи заінтересованих осіб багатосторонньої групи з імплементації ІПВГ.\n5. Головою багатосторонньої групи з імплементації ІПВГ за посадою є міністр, який очолює центральний орган виконавчої влади, що забезпечує формування та реалізує державну політику в паливно-енергетичному комплексі, або його заступник. До складу багатосторонньої групи з імплементації ІПВГ також делегують по одному представнику центральний орган виконавчої влади, що забезпечує формування державної політики у сфері охорони навколишнього природного середовища, центральний орган виконавчої влади, що реалізує державну політику у сфері геологічного вивчення та раціонального використання надр, центральний орган виконавчої влади, що реалізує державну податкову політику, національна комісія, що здійснює державне регулювання у сферах енергетики та комунальних послуг. У разі необхідності центральний орган виконавчої влади, що забезпечує формування та реалізує державну політику в паливно-енергетичному комплексі, може запрошувати до складу багатосторонньої групи з імплементації ІПВГ представників інших центральних органів виконавчої влади.\nЗаступник голови багатосторонньої групи з імплементації ІПВГ обирається з представників суб’єктів господарювання, які здійснюють діяльність у видобувних галузях, та громадських об’єднань.\nПредставники суб’єктів господарювання, які здійснюють діяльність у видобувних галузях, обираються на зборах з формування багатосторонньої групи з імплементації ІПВГ. У зборах мають право брати участь представники суб’єктів господарювання, які здійснюють діяльність у видобувних галузях, розкриття інформації щодо яких є обов’язковим відповідно до цього Закону.\nПредставники громадських об’єднань обираються на зборах з формування багатосторонньої групи з імплементації ІПВГ. У зборах мають право брати участь представники громадських об’єднань, що зареєстровані в установленому законодавством порядку, до статутної діяльності яких віднесені питання представлення інтересів громадськості у сферах управління природними ресурсами, розкриття інформації про державні доходи від надрокористування та які є членами міжнародної асоціації ІПВГ.\nЦентральний орган виконавчої влади, що забезпечує формування та реалізує державну політику в паливно-енергетичному комплексі, забезпечує організацію та проведення зборів з формування багатосторонньої групи з імплементації ІПВГ. Інформація про час та місце проведення зборів оприлюднюється на офіційному веб-сайті центрального органу виконавчої влади, що забезпечує формування та реалізує державну політику в паливно-енергетичному комплексі, не пізніше як за 15 днів до дня проведення зборів. На початку зборів з формування багатосторонньої групи з імплементації ІПВГ суб’єкти господарювання, які здійснюють діяльність у видобувних галузях, та громадські об’єднання визначають порядок обрання представників до відповідної групи заінтересованих осіб.\n6. Рішення багатосторонньої групи з імплементації ІПВГ приймаються більшістю голосів її членів, за умови що така більшість включає голоси більшості присутніх членів багатосторонньої групи з імплементації ІПВГ від кожної групи заінтересованих осіб, визначеної частиною четвертою цієї статті. Рішення багатосторонньої групи з імплементації ІПВГ оформляються протоколом і підписуються головою багатосторонньої групи з імплементації ІПВГ.\n7. До повноважень багатосторонньої групи з імплементації ІПВГ належить:\nздійснення нагляду за процесом розкриття інформації у видобувних галузях відповідно до вимог ІПВГ;\nпопереднє погодження форм звіту про платежі на користь держави, консолідованого звіту про платежі на користь держави, звіту про отримані платежі;\nвстановлення мінімальної суми, у разі неперевищення якої будь-який платіж, здійснений суб’єктом господарювання, який здійснює діяльність у видобувних галузях, одноразово або декількома пов’язаними частинами, не враховується у звіті про платежі на користь держави та звіті про отримані платежі за відповідний звітний період;\nсхвалення кандидатури незалежного адміністратора;\nпогодження звіту ІПВГ;\nпопереднє погодження технічного завдання на підготовку звіту ІПВГ;\nвироблення рекомендацій щодо внесення змін до законодавства в частині запровадження та удосконалення механізмів цільового використання коштів, сплачених суб’єктами господарювання, які здійснюють діяльність у видобувних галузях, у вигляді платежів, у межах територіальних громад, які зазнають впливу від діяльності у видобувних галузях;\nприйняття рішення про відсутність необхідності підготовки звіту ІПВГ у разі запровадження та затвердження порядку функціонування електронної системи подання та аналізу звітності;\nвизначення переліку корисних копалин загальнодержавного значення, розкриття інформації щодо яких є обов’язковим відповідно до цього Закону.\nПерелік корисних копалин загальнодержавного значення, розкриття інформації щодо яких обов’язкове відповідно до цього Закону, визначається багатосторонньою групою з імплементації ІПВГ на основі переліку корисних копалин загальнодержавного значення , встановленого відповідно до статті 6 Кодексу України про надра, та затверджується Кабінетом Міністрів України;\nінші повноваження відповідно до цього Закону.\n8. Для забезпечення роботи багатосторонньої групи з імплементації ІПВГ центральний орган виконавчої влади, що забезпечує формування та реалізує державну політику в паливно-енергетичному комплексі, утворює національний секретаріат ІПВГ, який:\nкоординує роботу багатосторонньої групи з імплементації ІПВГ з Міжнародним секретаріатом ІПВГ та Міжнародним правлінням ІПВГ;\nкоординує роботу багатосторонньої групи з імплементації ІПВГ з незалежним адміністратором, медіа, сторонами, залученими до впровадження ІПВГ;\nзабезпечує підготовку плану заходів, спрямованих на реалізацію положень ІПВГ в Україні, та організовує його виконання після затвердження багатосторонньою групою з імплементації ІПВГ;\nзабезпечує підготовку та проведення засідань багатосторонньої групи з імплементації ІПВГ, веде протоколи засідань багатосторонньої групи та оприлюднює її рішення;\nвідповідно до плану заходів, спрямованих на реалізацію положень ІПВГ в Україні, та/або за дорученням багатосторонньої групи з імплементації ІПВГ організовує та проводить заходи, необхідні для виконання завдань у рамках імплементації ІПВГ в Україні;\nзабезпечує контроль за виконанням протокольних рішень багатосторонньої групи з імплементації ІПВГ;\nвиконує інші завдання відповідно до положення про багатосторонню групу з імплементації ІПВГ.\n9. Інформаційне, організаційне, матеріальне та інше забезпечення діяльності багатосторонньої групи з імплементації ІПВГ здійснює центральний орган виконавчої влади, що забезпечує формування та реалізує державну політику в паливно-енергетичному комплексі."
    },
    {
      "provision_ref": "art9",
      "section": "9",
      "title": "Стаття 9. Консолідований звіт про платежі на користь держави",
      "content": "1. Материнські підприємства у видобувних галузях, які зареєстровані в Україні та відповідно до законодавства складають консолідовану фінансову звітність, зобов’язані складати та подавати консолідований звіт про платежі на користь держави.\n2. Консолідований звіт про платежі на користь держави містить виключно інформацію про платежі на користь держави суб’єктів господарювання, які здійснюють діяльність у видобувних галузях.\n3. Підготовка консолідованого звіту про платежі на користь держави здійснюється за формою, попередньо погодженою багатосторонньою групою з імплементації ІПВГ та затвердженою Кабінетом Міністрів України."
    },
    {
      "provision_ref": "art10",
      "section": "10",
      "title": "Стаття 10. Звіт ІПВГ",
      "content": "1. Підготовка звіту ІПВГ здійснюється незалежним адміністратором, крім випадку, передбаченого частиною шостою цієї статті.\n2. Обрання незалежного адміністратора та закупівля у нього послуг з підготовки звіту ІПВГ здійснюється центральним органом виконавчої влади, що забезпечує формування та реалізує державну політику в паливно-енергетичному комплексі, з дотриманням вимог Закону України \"Про публічні закупівлі\".\n3. Звіт ІПВГ готується двома мовами (українською та англійською) за результатами проведеного аналізу та звірки інформації, отриманої від суб’єктів господарювання, які здійснюють діяльність у видобувних галузях, та отримувачів платежів, і погоджується багатосторонньою групою з імплементації ІПВГ.\n4. Звіт ІПВГ готується відповідно до технічного завдання, підготовленого центральним органом виконавчої влади, що забезпечує формування та реалізує державну політику в паливно-енергетичному комплексі, та погодженого багатосторонньою групою з імплементації ІПВГ. Зміст технічного завдання та звіту ІПВГ має відповідати вимогам ІПВГ.\nПри проведенні аналізу та звірки інформації, наданої суб’єктами господарювання, які здійснюють діяльність у видобувних галузях, та отримувачами платежів, центральний орган виконавчої влади, що забезпечує формування та реалізує державну політику в паливно-енергетичному комплексі, у разі необхідності звертається до інших центральних органів виконавчої влади, контролюючих органів із запитом щодо платежів.\n5. Протягом двох місяців після оприлюднення звіту ІПВГ суб’єкти розкриття інформації за результатами аналізу звіту ІПВГ можуть подавати до центрального органу виконавчої влади, що забезпечує формування та реалізує державну політику в паливно-енергетичному комплексі, пропозиції щодо підвищення ефективності функціонування видобувних галузей у частині нормативно-правового, організаційного, технологічного, матеріального та іншого забезпечення. Такі пропозиції розглядаються на засіданні багатосторонньої групи з імплементації ІПВГ та з урахуванням її рішення направляються до Кабінету Міністрів України для подальшої реалізації.\n6. У разі запровадження електронної системи подання та аналізу звітності за рішенням багатосторонньої групи з імплементації ІПВГ підготовка звіту ІПВГ може не здійснюватися. Порядок функціонування електронної системи встановлюється багатосторонньою групою з імплементації ІПВГ та повинен відповідати вимогам ІПВГ.\n7. Фінансування витрат на підготовку звіту ІПВГ здійснюється за рахунок коштів державного бюджету або інших джерел, не заборонених законодавством."
    },
    {
      "provision_ref": "art11",
      "section": "11",
      "title": "Стаття 11. Інформація про спеціальні дозволи на користування надрами та про умови договорів (угод) щодо користування надрами.",
      "content": "1. Центральний орган виконавчої влади, який реалізує державну політику у сфері геологічного вивчення та раціонального використання надр, зобов’язаний оприлюднювати та постійно оновлювати на своєму офіційному веб-сайті або в електронній системі подання та аналізу звітності (за наявності такої системи):\nінформацію про заяви на отримання спеціальних дозволів на користування надрами та заяви про проведення підготовки ділянок надр до аукціонів з продажу спеціальних дозволів на користування надрами, що надійшли від суб’єктів господарювання, які здійснюють діяльність у видобувних галузях, із зазначенням, зокрема, дати надходження такої заяви, її змісту, заявника, координат ділянки надр, стадії розгляду, інформації щодо погодження чи відмови у погодженні заяви уповноваженими органами виконавчої влади та органами місцевого самоврядування, результатів розгляду заяви (із зазначенням підстави у разі відмови у видачі спеціального дозволу на користування надрами);\nінформацію про видані (чинні) спеціальні дозволи на користування надрами із зазначенням, зокрема, реєстраційного номера і дати видачі, суб’єкта господарювання, підстави надання, виду користування надрами, відомостей про ділянку надр (назва родовища, місцезнаходження, координати ділянки), строку та особливих умов дії спеціального дозволу на користування надрами із розміщенням копій спеціальних дозволів, угод про умови користування надрами та додатків до них, включаючи програми робіт та зміни до них.\n2. Центральний орган виконавчої влади, що забезпечує формування та реалізує державну політику в паливно-енергетичному комплексі, зобов’язаний оприлюднювати на своєму офіційному веб-сайті інформацію про істотні умови договорів (угод) щодо користування надрами усіх суб’єктів господарювання, які здійснюють діяльність у видобувних галузях, укладених до дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", разом з відповідними витягами з таких договорів (угод), а також перелік усіх таких договорів (угод) із зазначенням їх реквізитів (назва, номер, сторони, дата укладення).\n3. Інформація про істотні умови договорів (угод) щодо користування надрами містить:\nназву договору (угоди), номер, дату укладення, найменування сторін;\nдату набрання чинності та строк дії договору (угоди);\nпредмет договору (угоди);\nправа та обов’язки сторін щодо користування надрами, інші права на природні ресурси;\nгарантії щодо стабільності норм законодавства (за наявності);\nумови щодо особливостей справляння платежів;\nопераційні зобов’язання, зокрема програми робіт;\nзобов’язання щодо природоохоронних заходів;\nвимоги щодо безпеки та охорони праці найманих працівників, залучених виконавців робіт та їх найманих працівників;\nсоціальні зобов’язання, включаючи положення про участь у розвитку місцевої інфраструктури та положення про використання робіт, товарів і послуг, які виконуються, постачаються або надаються суб’єктами господарювання, які зареєстровані в межах територіальної громади, на території якої здійснюється діяльність у видобувних галузях, вимоги щодо проведення громадських слухань.\n4. Центральний орган виконавчої влади, що забезпечує формування та реалізує державну політику в паливно-енергетичному комплексі, зобов’язаний оприлюднювати на своєму офіційному веб-сайті копії договорів (угод) щодо користування надрами усіх суб’єктів господарювання, які здійснюють діяльність у видобувних галузях, що укладаються з дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також змін до них.\n5. Стабільність норм законодавства, що регулює відносини щодо користування надрами у видобувних галузях в Україні, гарантується шляхом недопущення перебирання контролюючими органами функцій, покладених законодавством на інші органи державної влади, та недопущення позбавлення права користування надрами з підстав, не встановлених законодавством станом на дату видачі відповідного спеціального дозволу на право користування надрами, або у позасудовому порядку."
    },
    {
      "provision_ref": "art12",
      "section": "12",
      "title": "Стаття 12. Строки та порядок розкриття інформації",
      "content": "1. Суб’єкти господарювання, які здійснюють діяльність у видобувних галузях, розкривають свої звіти (консолідовані звіти) про платежі на користь держави щорічно, не пізніше 1 вересня року, що настає після звітного періоду, та забезпечують, щоб такі звіти залишалися публічно відкритими протягом щонайменше трьох років з дня розкриття.\nОтримувачі платежів розкривають звіти про отримані платежі не пізніше 1 травня року, що настає після звітного періоду, та забезпечують, щоб такі звіти залишалися публічно відкритими протягом щонайменше трьох років з дня розкриття.\n2. Центральний орган виконавчої влади, що забезпечує формування та реалізує державну політику в паливно-енергетичному комплексі, протягом 30 днів з дня отримання звіту (консолідованого звіту) про платежі на користь держави письмово надає відповідному суб’єкту розкриття інформації повідомлення про отримання такого звіту (консолідованого звіту) та його відповідність вимогам, встановленим до форми та порядку подання, а також публікує повідомлення про це на своєму офіційному веб-сайті. У разі відсутності зауважень відповідний звіт (консолідований звіт) про платежі на користь держави вважається таким, що поданий своєчасно і в належній формі. У разі встановлення невідповідності поданого звіту вимогам, встановленим до форми та порядку подання, суб’єкту розкриття інформації надається 10 робочих днів для усунення недоліків та підготовки остаточної редакції звіту (консолідованого звіту) про платежі на користь держави, про що йому надсилається письмове повідомлення з вичерпним переліком зауважень.\nІніціювання застосування заходів відповідальності до суб’єкта розкриття інформації забороняється, якщо йому не надана можливість усунути порушення протягом 10 робочих днів з дня отримання зауважень центрального органу виконавчої влади, що забезпечує формування та реалізує державну політику в паливно-енергетичному комплексі.\nЦентральний орган виконавчої влади, що забезпечує формування та реалізує державну політику в паливно-енергетичному комплексі, протягом трьох робочих днів з дня отримання звіту (консолідованого звіту) про платежі на користь держави, звіту про отримані платежі передає копію звіту незалежному адміністратору.\n3. Звіт ІПВГ розміщується на офіційному веб-сайті центрального органу виконавчої влади, що забезпечує формування та реалізує державну політику в паливно-енергетичному комплексі, щорічно, не пізніше 30 листопада року, що настає після звітного періоду, крім випадку, передбаченого частиною шостою статті 10 цього Закону.\nЗвіт ІПВГ та дані, розміщені в електронній системі подання та аналізу (у разі її створення), залишаються публічно відкритими щонайменше 10 років з дня розміщення.\n4. Суб’єкти господарювання, які здійснюють діяльність у видобувних галузях, протягом одного місяця з дня укладення договорів (угод) щодо користування надрами або внесення змін до них надсилають до центрального органу виконавчої влади, що забезпечує формування та реалізує державну політику в паливно-енергетичному комплексі, електронні версії таких договорів (угод) або змін до них, а якщо це неможливо - у паперовому вигляді поштовим відправленням з описом вкладення, або розміщують в електронній системі подання та аналізу звітності (за наявності такої системи):\nінформацію про істотні умови договорів (угод) щодо користування надрами разом з відповідними витягами з таких договорів (угод) - щодо договорів (угод), укладених до дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також про будь-які зміни до істотних умов таких договорів (угод);\nкопії договорів (угод) щодо користування надрами - щодо договорів (угод), укладених з дня набрання чинності Законом України \"Про внесення змін до деяких законодавчих актів України щодо забезпечення прозорості у видобувних галузях\", а також будь-яких змін до них.\n5. До запровадження електронної системи подання та аналізу звітності інформація про договори (угоди) щодо користування надрами, отримана відповідно до частини четвертої цієї статті, оприлюднюється на офіційному веб-сайті центрального органу виконавчої влади, що забезпечує формування та реалізує державну політику в паливно-енергетичному комплексі, протягом одного місяця з дня її надходження від суб’єктів господарювання, які здійснюють діяльність у видобувних галузях, та залишається публічно відкритою протягом необмеженого строку.\n6. Копії спеціальних дозволів на користування надрами, угод про умови користування надрами та додатків до них (включаючи зміни до програм робіт), інформація щодо заяв на отримання спеціальних дозволів на користування надрами, заяв про проведення підготовки ділянок надр до аукціону з продажу спеціальних дозволів на користування надрами, а також щодо будь-яких змін до зазначених документів розміщуються на офіційному веб-сайті центрального органу виконавчої влади, який реалізує державну політику у сфері геологічного вивчення та раціонального використання надр, або в електронній системі подання та аналізу звітності (за наявності такої системи) протягом 10 днів з дня їх надходження, видачі або внесення змін та залишаються публічно відкритими протягом необмеженого строку.\n7. З метою забезпечення належного збирання, розкриття та поширення інформації у видобувних галузях отримувачі платежів зобов’язані надавати на запит центрального органу виконавчої влади, що забезпечує формування та реалізує державну політику в паливно-енергетичному комплексі, та незалежного адміністратора повну інформацію про платежі у строк, що не перевищує 15 робочих днів з дня отримання відповідного запиту, шляхом надсилання електронної версії, а якщо це неможливо - у паперовому вигляді поштовим відправленням з описом вкладення, а також забезпечувати уповноваженим посадовим особам центрального органу виконавчої влади, що забезпечує формування та реалізує державну політику в паливно-енергетичному комплексі, та незалежному адміністратору вільний доступ до такої інформації, крім випадків, передбачених законом."
    },
    {
      "provision_ref": "art13",
      "section": "13",
      "title": "Стаття 13. Відкритість доступу до інформації",
      "content": "1. Інформація, яка має бути розкрита суб’єктами розкриття інформації відповідно до цього Закону, не може бути віднесена до комерційної таємниці або до інформації з обмеженим доступом."
    },
    {
      "provision_ref": "art14",
      "section": "14",
      "title": "Стаття 14. Відповідальність суб’єктів господарювання, які здійснюють діяльність у видобувних галузях, материнських підприємств у видобувних галузях за порушення законодавства про забезпечення прозорості у видобувних галузях",
      "content": "1. Суб’єкти господарювання, які здійснюють діяльність у видобувних галузях, материнські підприємства у видобувних галузях, які є суб’єктами розкриття інформації, несуть відповідальність за такі правопорушення:\nнерозкриття інформації або порушення строків розкриття інформації, передбачених статтею 12 цього Закону, -\nтягнуть за собою накладення штрафу в розмірі п’яти тисяч неоподатковуваних мінімумів доходів громадян;\nрозкриття звіту (консолідованого звіту) про платежі на користь держави, що містить неповну або недостовірну інформацію про діяльність суб’єкта, який здійснює діяльність у видобувних галузях, передбаченого статтею 6 цього Закону, порушення встановленого порядку розкриття інформації у видобувних галузях, передбаченого статтею 12 цього Закону, -\nтягнуть за собою накладення штрафу в розмірі двох тисяч неоподатковуваних мінімумів доходів громадян.\n2. Провадження у справах про порушення законодавства про забезпечення прозорості у видобувних галузях щодо суб’єктів господарювання, які здійснюють діяльність у видобувних галузях, або материнських підприємств у видобувних галузях, які є суб’єктами розкриття інформації, здійснюється відповідно до Закону України \"Про адміністративну процедуру\" з урахуванням особливостей, визначених цим Законом.\nСправи про правопорушення, передбачені частиною першою цієї статті, розглядаються центральним органом виконавчої влади, що забезпечує формування та реалізує державну політику в паливно-енергетичному комплексі, за результатами розгляду виноситься постанова.\nВід імені центрального органу виконавчої влади, що забезпечує формування та реалізує державну політику в паливно-енергетичному комплексі, розглядати справи про правопорушення і накладати стягнення мають право керівник цього органу або його заступники.\nШтраф може бути накладено на суб’єкта господарювання, який здійснює діяльність у видобувних галузях, або материнське підприємство у видобувних галузях, які є суб’єктами розкриття інформації, протягом шести місяців з дня виявлення порушення, але не пізніш як через один рік з дня його вчинення.\nПідставою для розгляду справи про правопорушення, передбачені частиною першою цієї статті, є протокол. Протокол про порушення законодавства про забезпечення прозорості у видобувних галузях на основі матеріалів, підготовлених багатосторонньою групою з імплементації ІПВГ, мають право складати уповноважені посадові особи центрального органу виконавчої влади, що забезпечує формування та реалізує державну політику в паливно-енергетичному комплексі.\nФорма протоколу затверджується центральним органом виконавчої влади, що забезпечує формування та реалізує державну політику в паливно-енергетичному комплексі.\nПротокол разом з іншими матеріалами, що стосуються справи, подається в п’ятиденний строк з дня його складення керівнику центрального органу виконавчої влади, що забезпечує формування та реалізує державну політику в паливно-енергетичному комплексі, або його заступнику.\nСправа про правопорушення розглядається у десятиденний строк з дня отримання протоколу та інших матеріалів справи.\nШтраф сплачується у двомісячний строк з дня отримання суб’єктом господарювання, який здійснює діяльність у видобувних галузях, або материнським підприємством у видобувних галузях, які є суб’єктами розкриття інформації, постанови про накладення штрафу.\nКопія завіреного банком платіжного документа, що засвідчує факт сплати суми штрафу в повному обсязі, надсилається до органу, яким накладено штраф.\nПостанова про накладення штрафу є виконавчим документом.\nУ разі якщо штраф не сплачено у строк, встановлений цією статтею, примусове виконання постанови про накладення штрафу здійснюється у порядку, встановленому Законом України \"Про виконавче провадження\".\nСума штрафів зараховується до державного бюджету.\nПостанову у справі про порушення законодавства про забезпечення прозорості у видобувних галузях може бути оскаржено суб’єктом господарювання, який здійснює діяльність у видобувних галузях, або материнським підприємством у видобувних галузях, які є суб’єктами розкриття інформації, до суду.\n3. Інформація про порушення суб’єктом господарювання, який здійснює діяльність у видобувних галузях, або материнським підприємством у видобувних галузях, які є суб’єктами розкриття інформації, законодавства про забезпечення прозорості у видобувних галузях та про рішення про накладання штрафів за таке порушення підлягають опублікуванню протягом п’яти робочих днів з дня прийняття такого рішення у відповідному розділі на офіційному веб-сайті центрального органу виконавчої влади, що забезпечує формування та реалізує державну політику в паливно-енергетичному комплексі.\n4. Притягнення суб’єкта господарювання, який здійснює діяльність у видобувних галузях, або материнського підприємства у видобувних галузях, які є суб’єктами розкриття інформації, до відповідальності не звільняє його від виконання обов’язків, установлених цим Законом.\n5. У разі виявлення фактів, які можуть свідчити про порушення законодавства про забезпечення прозорості у видобувних галузях, посадові особи центрального органу виконавчої влади, що забезпечує формування та реалізує державну політику в паливно-енергетичному комплексі, яким стали відомі такі факти, зобов’язані негайно вжити заходів для перевірки зазначених фактів, а у разі їх підтвердження притягнути відповідних суб’єктів господарювання, які здійснюють діяльність у видобувних галузях, або материнські підприємства у видобувних галузях, які є суб’єктами розкриття інформації, до відповідальності."
    },
    {
      "provision_ref": "art15",
      "section": "15",
      "title": "Стаття 15. Відповідальність посадових осіб отримувачів платежів, центрального органу виконавчої влади, що забезпечує формування та реалізує державну політику в паливно-енергетичному комплексі, центрального органу виконавчої влади, який реалізує державну політику у сфері геологічного вивчення та раціонального використання надр, за порушення законодавства про забезпечення прозорості у видобувних галузях",
      "content": "1. За нерозкриття, порушення строків або порядку розкриття інформації у видобувних галузях посадові особи отримувачів платежів, центрального органу виконавчої влади, що забезпечує формування та реалізує державну політику в паливно-енергетичному комплексі, центрального органу виконавчої влади, який реалізує державну політику у сфері геологічного вивчення та раціонального використання надр, притягаються до відповідальності відповідно до закону."
    },
    {
      "provision_ref": "art16",
      "section": "16",
      "title": "Стаття 16. Оскарження рішень у справах про порушення законодавства про забезпечення прозорості у видобувних галузях",
      "content": "1. Рішення про накладення штрафу за порушення законодавства про забезпечення прозорості у видобувних галузях може бути оскаржено в адміністративному та/або судовому порядку.\n1. Цей Закон набирає чинності через 30 днів з дня його опублікування.\n2. Внести зміни до таких законодавчих актів України:\n1) статтю 212 -3 Кодексу України про адміністративні правопорушення (Відомості Верховної Ради УРСР, 1984 р., додаток до № 51, ст. 1122) доповнити частиною одинадцятою такого змісту:\n\"Нерозкриття, порушення строків або порядку розкриття інформації у видобувних галузях відповідно до Закону України \"Про забезпечення прозорості у видобувних галузях\" -\nтягнуть за собою накладення штрафу на посадових осіб від двадцяти до шістдесяти неоподатковуваних мінімумів доходів громадян\";\n2) у Законі України \"Про бухгалтерський облік та фінансову звітність в Україні\" (Відомості Верховної Ради України, 1999 р., № 40, ст. 365 із наступними змінами):\nабзац сімнадцятий частини першої статті 1 викласти в такій редакції:\n\"звіт про платежі на користь держави - документ, що містить узагальнену інформацію про діяльність суб’єктів господарювання, які здійснюють діяльність у видобувних галузях або заготівлю деревини, а також деталізовану інформацію про податки і збори, інші платежі, що були сплачені або належні до сплати на користь держави відповідно до закону. Звіт про платежі на користь держави подається суб’єктами господарювання, які здійснюють діяльність у видобувних галузях, відповідно до Закону України \"Про забезпечення прозорості у видобувних галузях\", а також підприємствами, що здійснюють заготівлю деревини і при цьому становлять суспільний інтерес\";\nчастини другу та четверту статті 11 викласти в такій редакції:\n\"2. Порядок та строки подання фінансової звітності, консолідованої фінансової звітності, звіту про управління та звіту про платежі на користь держави до органів державної влади, крім суб’єктів господарювання, які здійснюють діяльність у видобувних галузях, визначаються Кабінетом Міністрів України, для банків - Національним банком України.\nПорядок та строки подання суб’єктами господарювання, які здійснюють діяльність у видобувних галузях, звіту про платежі на користь держави установлюються відповідно до Закону України \"Про забезпечення прозорості у видобувних галузях\";\n\"4. Склад та форми фінансової звітності, консолідованої фінансової звітності, звіту про управління та звіту про платежі на користь держави підприємств (крім банків та суб’єктів господарювання, які здійснюють діяльність у видобувних галузях), фінансової звітності про виконання бюджетів установлюються центральним органом виконавчої влади, що забезпечує формування та реалізує державну політику у сфері бухгалтерського обліку, за погодженням із центральним органом виконавчої влади, що реалізує державну політику у сфері статистики.\nСклад та форми звіту про платежі на користь держави для суб’єктів господарювання, які здійснюють діяльність у видобувних галузях, установлюються відповідно до Закону України \"Про забезпечення прозорості у видобувних галузях\";\nу тексті Закону слова \"підприємства, які здійснюють діяльність з видобутку корисних копалин загальнодержавного значення\" в усіх відмінках і числах замінити словами \"суб’єкти господарювання, які здійснюють діяльність у видобувних галузях\" у відповідному відмінку і числі.\n3. Інформація про істотні умови угод про користування надрами (крім угод про умови користування надрами) разом з відповідними витягами з таких угод протягом 90 днів з дня набрання чинності цим Законом направляється суб’єктами господарювання, які здійснюють діяльність у видобувних галузях, до центрального органу виконавчої влади, що забезпечує формування державної політики у сфері енергетики та вугільної промисловості, для оприлюднення в установленому цим Законом порядку.\n4. Копії спеціальних дозволів на користування надрами, угод про умови користування надрами та додатків до них, включаючи зміни до програм робіт, інформація щодо заяв на отримання спеціальних дозволів на користування надрами, заяв про проведення підготовки ділянок надр до аукціонів з продажу спеціальних дозволів на користування надрами, а також щодо будь-яких змін до зазначених документів розміщуються на офіційному веб-сайті центрального органу виконавчої влади, який реалізує державну політику у сфері геологічного вивчення та раціонального використання надр, протягом 90 днів з дня набрання чинності цим Законом.\n5. Першим обов’язковим звітним періодом є 2018 рік.\n6. Кабінету Міністрів України:\nпротягом двох місяців з дня набрання чинності цим Законом затвердити порядок розгляду центральним органом виконавчої влади, що забезпечує формування державної політики у сфері енергетики та вугільної промисловості, справ про порушення законодавства про забезпечення прозорості у видобувних галузях;\nпротягом шести місяців з дня набрання чинності цим Законом:\nпривести свої нормативно-правові акти у відповідність із цим Законом;\nзабезпечити перегляд і скасування міністерствами, іншими центральними органами виконавчої влади їх нормативно-правових актів, що суперечать цьому Закону.\nП.ПОРОШЕНКО"
    }
  ],
  "definitions": []
}