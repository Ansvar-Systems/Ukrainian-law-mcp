{
  "id": "ua-law-2601-20",
  "type": "statute",
  "title": "Закон України (2601-20)",
  "title_en": "",
  "short_name": "2601-20",
  "status": "in_force",
  "issued_date": "2022-09-20",
  "url": "https://zakon.rada.gov.ua/laws/show/2601-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про географічні назви\" щодо удосконалення діяльності, пов’язаної із встановленням, унормуванням, обліком, реєстрацією, використанням та збереженням географічних назв\n\nВерховна Рада України постановляє:\n\nI. Внести до Закону України \"Про географічні назви\" (Відомості Верховної Ради України, 2005 р., № 27, ст. 360; 2014 р., № 6-7, ст. 80) такі зміни:\n\n1. У статті 4 :\n\n1) назву та частину першу викласти в такій редакції:\n\n\" Стаття 4. Державне управління у сфері діяльності, пов’язаної із встановленням назв географічних об’єктів\n\nДержавне управління у сфері діяльності, пов’язаної із встановленням назв географічних об’єктів, а також унормуванням, обліком, реєстрацією, використанням та збереженням географічних назв, здійснюють Кабінет Міністрів України, центральний орган виконавчої влади, що забезпечує формування державної політики у сфері топографо-геодезичної і картографічної діяльності, та центральний орган виконавчої влади, що реалізує державну політику у сфері топографо-геодезичної і картографічної діяльності (далі - спеціально уповноважений орган виконавчої влади з питань географічних назв)\";\n\n2) після частини першої доповнити новою частиною такого змісту:\n\n\"Кабінет Міністрів України:\n\nзабезпечує проведення державної політики у відповідній сфері;\n\nзатверджує порядок проведення експертизи пропозицій та рішень органів державної влади та органів місцевого самоврядування щодо найменування та перейменування географічних об’єктів;\n\nзатверджує положення про Державний реєстр географічних назв;\n\nздійснює найменування та перейменування географічних об’єктів відповідно до закону\".\n\nУ зв’язку з цим частини другу - п’яту вважати відповідно частинами третьою - шостою;\n\n3) абзац третій частини четвертої викласти в такій редакції:\n\n\"проводить експертизу пропозицій та рішень органів державної влади та органів місцевого самоврядування щодо найменування та перейменування географічних об’єктів і надає відповідний висновок\";\n\n4) частину шосту викласти в такій редакції:\n\n\"Кабінет Міністрів України, центральний орган виконавчої влади, що забезпечує формування державної політики у сфері топографо-геодезичної і картографічної діяльності, та спеціально уповноважений орган виконавчої влади з питань географічних назв здійснюють інші повноваження, передбачені цим Законом та іншими законами України\".\n\n2. У статті 7 :\n\n1) частину другу виключити;\n\n2) доповнити частиною третьою такого змісту:\n\n\"Перейменування територій та об’єктів природно-заповідного фонду загальнодержавного значення здійснюється за рішенням Кабінету Міністрів України\".\n\n3. У статті 8 :\n\n1) у частині другій:\n\nабзац четвертий після слова \"каналів\" доповнити словами \"водних об’єктів\";\n\nдоповнити абзацом п’ятим такого змісту:\n\n\"висновку спеціально уповноваженого органу виконавчої влади з питань географічних назв про відповідність пропозиції щодо найменування та перейменування географічного об’єкта положенням цього Закону\";\n\n2) частини третю та шосту викласти в такій редакції:\n\n\"Пропозиції та рішення органів державної влади та органів місцевого самоврядування щодо найменування або перейменування географічних об’єктів подаються для проведення відповідної експертизи до спеціально уповноваженого органу виконавчої влади з питань географічних назв. За результатами проведеної експертизи спеціально уповноважений орган виконавчої влади з питань географічних назв надає висновок про відповідність пропозиції та рішення щодо найменування та перейменування географічного об’єкта положенням цього Закону\";\n\n\"Порядок проведення експертизи пропозицій та рішень органів державної влади та органів місцевого самоврядування щодо найменування та перейменування географічних об’єктів встановлюється Кабінетом Міністрів України\".\n\n4. Статтю 9 викласти в такій редакції:\n\n\" Стаття 9. Державний реєстр географічних назв\n\nНазви географічних об’єктів, що розташовані на території України, встановлені та унормовані відповідно до вимог цього Закону, підлягають внесенню до Державного реєстру географічних назв.\n\nНазви географічних об’єктів інших держав, а також географічних об’єктів Землі, на які не поширюються суверенітет та юрисдикція будь-якої держави, які використовуються в Україні, унормовані та передані державною мовою з офіційної мови оригіналу за правилами, встановленими центральним органом виконавчої влади, що забезпечує формування державної політики у сфері топографо-геодезичної і картографічної діяльності, обліковуються в Державному реєстрі географічних назв.\n\nСпеціально уповноважений орган виконавчої влади з питань географічних назв забезпечує створення та ведення Державного реєстру географічних назв, встановлення, унормування, облік та державну реєстрацію географічних назв, надання відомостей з Державного реєстру географічних назв органам державної влади, органам місцевого самоврядування, юридичним та фізичним особам.\n\nДержателем Державного реєстру географічних назв є спеціально уповноважений орган виконавчої влади з питань географічних назв.\n\nМайнові права інтелектуальної власності на Державний реєстр географічних назв належать державі в особі спеціально уповноваженого органу виконавчої влади з питань географічних назв.\n\nФункції адміністратора Державного реєстру географічних назв виконує спеціально уповноважений орган виконавчої влади з питань географічних назв або визначене ним державне підприємство, що належить до сфери його управління. Адміністратор Державного реєстру географічних назв здійснює технічне і технологічне супроводження та адміністрування Державного реєстру географічних назв, забезпечує його функціонування, актуальність та достовірність відомостей, ведення обліку та державної реєстрації географічних назв, збереження і захист відомостей Державного реєстру географічних назв та доступ до них, а також інформаційну взаємодію з національним геопорталом геопросторових даних, іншими реєстрами і кадастрами.\n\nАктуалізацію відомостей про назви географічних об’єктів здійснює адміністратор Державного реєстру географічних назв відповідно до положення про Державний реєстр географічних назв, що затверджується Кабінетом Міністрів України.\n\nЗахист інформації, що міститься у Державному реєстрі географічних назв, здійснюється відповідно до вимог Закону України \"Про захист інформації в інформаційно-комунікаційних системах\".\n\nУнормовані географічні назви, що зареєстровані або обліковуються у Державному реєстрі географічних назв, є офіційними і підлягають обов’язковому використанню в усіх сферах їх офіційного застосування. Відомості Державного реєстру географічних назв оприлюднюються на офіційному веб-сайті спеціально уповноваженого органу виконавчої влади з питань географічних назв.\n\nКористування відомостями Державного реєстру географічних назв, що оприлюднені на офіційному веб-сайті спеціально уповноваженого органу виконавчої влади з питань географічних назв, здійснюється шляхом безоплатного доступу в режимі пошуку, перегляду, копіювання та роздрукування відомостей.\n\nНадання відомостей з Державного реєстру географічних назв за запитами органів державної влади, органів місцевого самоврядування, юридичних та фізичних осіб здійснюється спеціально уповноваженим органом виконавчої влади з питань географічних назв безоплатно у строки, встановлені Законом України \"Про доступ до публічної інформації\".\n\nУ запиті зазначається інформація про запитувані відомості, назву, вид та місце розташування географічного об’єкта, спосіб надання даних (у паперовій або електронній формі).\n\nВиключною підставою для відмови у наданні відомостей з Державного реєстру географічних назв є відсутність запитуваних відомостей.\n\nПорядок створення та ведення Державного реєстру географічних назв, а також надання інформації щодо встановлення географічних назв для їх державної реєстрації, ведення обліку та державної реєстрації географічних назв, надання відомостей з Державного реєстру географічних назв визначаються положенням про Державний реєстр географічних назв, що затверджується Кабінетом Міністрів України.\n\nНазви географічних об’єктів України, внесені до кадастрів і реєстрів органів державної влади та органів місцевого самоврядування, а також офіційних каталогів, довідників, словників і переліків географічних назв, виданих та/або оприлюднених у мережі Інтернет у межах здійснення їхніх повноважень, повинні відповідати відомостям Державного реєстру географічних назв.\n\nНаукові, науково-дослідні та інші установи, підприємства та організації, що виконують наукові, науково-дослідні, історичні, топонімічні та інші дослідження географічних об’єктів, можуть у межах своєї компетенції видавати та/або оприлюднювати в мережі Інтернет каталоги, довідники, словники і переліки географічних назв, зміст яких погоджується спеціально уповноваженим органом виконавчої влади з питань географічних назв у порядку, встановленому центральним органом виконавчої влади, що забезпечує формування державної політики у сфері топографо-геодезичної і картографічної діяльності.\n\nЗа рішенням спеціально уповноваженого органу виконавчої влади з питань географічних назв відомості кадастрів, реєстрів, офіційних каталогів, довідників, словників і переліків органів державної влади та органів місцевого самоврядування, наукових, науково-дослідних та інших установ, підприємств і організацій можуть використовуватися як джерела для формування Державного реєстру географічних назв\".\n\nII. Прикінцеві положення\n\n1. Цей Закон набирає чинності через шість місяців з дня його опублікування, крім пункту 2 цього розділу, який набирає чинності з дня, наступного за днем опублікування цього Закону.\n\n2 . Кабінету Міністрів України у шестимісячний строк з дня опублікування цього Закону:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\n3. Кабінету Міністрів України у 2022 році поінформувати Верховну Раду України про стан виконання цього Закону.\n\nПрезидент України\n\nВ. ЗЕЛЕНСЬКИЙ\n\nм. Київ\n\n20 вересня 2022 року\n\n№ 2601-IX\n\nПро внесення змін до Закону України \"Про географічні назви\" щодо удосконалення діяльності, пов'язаної із встановленням, унормуванням, обліком, реєстрацією, використанням та збереженням географічних назв\nЗакон України від 20.09.2022 № 2601-IX\n\nПрийняття від 20.09.2022\nПостійна адреса:\nhttps://zakon.rada.gov.ua/go/2601-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}