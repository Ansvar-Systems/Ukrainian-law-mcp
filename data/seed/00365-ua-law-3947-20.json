{
  "id": "ua-law-3947-20",
  "type": "statute",
  "title": "Закон України (3947-20)",
  "title_en": "",
  "short_name": "3947-20",
  "status": "in_force",
  "issued_date": "2024-09-04",
  "url": "https://zakon.rada.gov.ua/laws/show/3947-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо підвищення безпечності та якості харчових продуктів\n\n(Відомості Верховної Ради (ВВР), 2024, № 52, ст.305)\n\nВерховна Рада України постановляє :\n\nI. Внести зміни до таких законів України:\n\n1. Частину другу статті 6 Закону України \"Про молоко та молочні продукти\" (Відомості Верховної Ради України, 2004 р., № 47, ст. 513; 2014 р., № 20-21, ст. 727) після слів \"немолочного походження\" доповнити словами \"у тому числі рослинні жири, олії\".\n\n2. У Законі України \"Про основні принципи та вимоги до безпечності та якості харчових продуктів\" (Відомості Верховної Ради України, 2014 р., № 41-42, ст. 2024 із наступними змінами):\n\n1) частину першу статті 1 доповнити пунктом 86 -2 такого змісту:\n\n\"86 -2 ) трансжирні кислоти - всі геометричні ізомери поліненасичених або мононенасичених жирних кислот, які мають хоча б один подвійний вуглецевий зв’язок (-С-С-) у трансконфігурації завдяки перериванню хоча б однією метиленовою групою (-СН 2 -СН 2 -)\";\n\n2) статтю 20 доповнити частиною дев’ятою такого змісту:\n\n\"9. Оператори ринку, які постачають харчові продукти, не призначені для кінцевого споживача або не призначені для постачання до закладів роздрібної торгівлі, у тому числі електронної торгівлі, повинні надавати іншим операторам ринку інформацію про вміст трансжирних кислот, які не є трансжирними кислотами, що природно містяться у жирах тваринного походження, якщо їх вміст у харчовому продукті перевищує 2 грами на 100 грамів загальної кількості всіх жирів, що містяться в харчовому продукті\";\n\n3) у статтю 32 включити частину третю такого змісту:\n\n\"3. Під час виробництва харчових продуктів в Україні забороняється:\n\n1) використання гідрогенізованих рослинних жирів та олій, пальмового стеарину у виробництві дитячого харчування;\n\n2) використання гідрогенізованих рослинних жирів та олій, якщо вміст трансжирних кислот, які не є трансжирними кислотами, що природно містяться у жирах тваринного походження, у харчовому продукті, призначеному для кінцевого споживача, перевищує 2 грами на 100 грамів загальної кількості всіх жирів, що містяться в харчовому продукті\";\n\n4) у статті 37 :\n\nчастину першу доповнити пунктом 11 такого змісту:\n\n\"11) обіг харчових продуктів, призначених для кінцевого споживача, у яких вміст трансжирних кислот, які не є трансжирними кислотами, що природно містяться у жирах тваринного походження, перевищує 2 грами на 100 грамів загальної кількості всіх жирів, що містяться в харчовому продукті\";\n\nчастину четверту викласти в такій редакції:\n\n\"4. Вилучені об’єкти санітарних заходів, які неможливо повернути в обіг, використовуються для інших, ніж споживання населенням, цілей, у тому числі передаються безоплатно до зоопарків чи притулків для тварин, або підлягають знищенню у порядку, встановленому законом\".\n\n3. Пункт 11 частини першої статті 1 Закону України \"Про державний контроль за дотриманням законодавства про харчові продукти, корми, побічні продукти тваринного походження, здоров’я та благополуччя тварин\" (Відомості Верховної Ради України, 2017 р., № 31, ст. 343) викласти в такій редакції:\n\n\"11) документальна перевірка на державному кордоні (далі - документальна перевірка) - форма державного контролю на державному кордоні України вантажу, що ввозиться (пересилається) на митну територію України або вивозиться (пересилається) з митної території України, яка полягає у здійсненні перевірки міжнародного сертифіката та інших документів, що вимагаються згідно із законом, та/або інших документів, що вимагаються згідно з митними правилами та містять інформацію щодо відповідності вантажу законодавству про харчові продукти, корми, побічні продукти тваринного походження, ветеринарну медицину та благополуччя тварин\".\n\n4. У Законі України \"Про інформацію для споживачів щодо харчових продуктів\" (Відомості Верховної Ради України, 2019 р., № 7, ст. 41 із наступними змінами):\n\n1) частину першу статті 4 після слів \"повинні супроводжуватися\" доповнити словом \"повною\";\n\n2) статтю 11 доповнити частинами десятою і одинадцятою такого змісту:\n\n\"10. Заборонено використання для харчових продуктів назв \"шоколад\", \"білий шоколад\", \"молочний шоколад\", \"родинний молочний шоколад\", \"шоколад \"a la taza\" та \"шоколад \"familiar a la taza\", якщо в таких продуктах містяться тваринні жири, крім молочного жиру.\n\n11. Заборонено використання для харчових продуктів назв \"шоколад\", \"білий шоколад\", \"молочний шоколад\", \"родинний молочний шоколад\", \"шоколад \"a la taza\" та \"шоколад \"familiar a la taza\", якщо в таких продуктах містяться рослинні жири, крім тих, що відповідають вимогам та зазначені у відповідному переліку, затвердженому центральним органом виконавчої влади, що забезпечує формування та реалізує державну політику у сфері безпечності та окремих показників якості харчових продуктів.\n\nПоложення цієї частини щодо рослинних жирів не застосовуються до начинок, наповнювачів, добавлень, оздоблювальних/декоруючих елементів та інших інгредієнтів таких харчових продуктів, як шоколад, білий шоколад, молочний шоколад, родинний молочний шоколад, шоколад \"a la taza\" та шоколад \"familiar a la taza\";\n\n3) статтю 12 доповнити частиною восьмою такого змісту:\n\n\"8. У маркуванні харчових продуктів, що містять рафіновані олії рослинного походження, у переліку інгредієнтів зазначається: напис \"олія\" з обов’язковим зазначенням назви рослини, з якої вона походить, або напис \"рослинні олії\" з обов’язковим зазначенням назв рослин, з яких вони походять. У переліку інгредієнтів рафіновані жири рослинного походження позначаються написом \"рослинний жир (рослинні жири)\" з обов’язковим зазначенням назв рослин, з яких вони походять. За наявності у складі харчового продукту гідрогенізованих жирів чи олій у маркуванні такого продукту обов’язково зазначається \"повністю гідрогенізований (повністю гідрогенізована)\" або \"частково гідрогенізований (частково гідрогенізована)\".\n\nII. Прикінцеві та перехідні положення\n\n1. Цей Закон набирає чинності з дня, наступного за днем його опублікування, та вводиться в дію через один рік з дня його опублікування.\n\n2. Установити, що харчові продукти, які відповідають вимогам законодавства про безпечність та окремі показники якості харчових продуктів, що діяло до введення в дію цього Закону, але не відповідають вимогам цього Закону, можуть перебувати в обігу до настання кінцевої дати споживання або закінчення строку їх придатності.\n\n3. Кабінету Міністрів України до дня введення в дію цього Закону:\n\nприйняти нормативно-правові акти, необхідні для реалізації цього Закону;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n4 вересня 2024 року\n\n№ 3947-IX\n\nПро внесення змін до деяких законів України щодо підвищення безпечності та якості харчових продуктів\nЗакон України від 04.09.2024 № 3947-IX\n\nПрийняття від 04.09.2024\nПостійна адреса:\nhttps://zakon.rada.gov.ua/go/3947-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}