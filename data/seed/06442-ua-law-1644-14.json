{
  "id": "ua-law-1644-14",
  "type": "statute",
  "title": "Закон України (1644-14)",
  "title_en": "",
  "short_name": "1644-14",
  "status": "in_force",
  "issued_date": "2000-04-06",
  "url": "https://zakon.rada.gov.ua/laws/show/1644-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються у такому значенні:\nнебезпечний вантаж - речовини, матеріали, вироби, відходи виробничої та іншої діяльності, які внаслідок притаманних їм властивостей за наявності певних факторів можуть під час перевезення спричинити вибух, пожежу, пошкодження технічних засобів, пристроїв, споруд та інших об'єктів, заподіяти матеріальні збитки та шкоду довкіллю, а також призвести до загибелі, травмування, отруєння людей, тварин і які за міжнародними договорами, згода на обов'язковість яких надана Верховною Радою України, або за результатами випробувань в установленому порядку залежно від ступеня їх впливу на довкілля або людину віднесено до одного з класів небезпечних речовин;\nнебезпечні речовини - речовини, віднесені до таких класів: клас 1 - вибухові речовини та вироби; клас 2 - гази; клас 3 - легкозаймисті рідини; клас 4.1 - легкозаймисті тверді речовини; клас 4.2 - речовини, схильні до самозаймання; клас 4.3 - речовини, що виділяють легкозаймисті гази при стиканні з водою; клас 5.1 - речовини, що окислюють; клас 5.2 - органічні пероксиди; клас 6.1 - токсичні речовини; клас 6.2 - інфекційні речовини; клас 7 - радіоактивні матеріали; клас 8 - корозійні речовини; клас 9 - інші небезпечні речовини та вироби;\nкомпетентний орган з перевезення небезпечних вантажів - орган, що таким визнається в установленому порядку з метою виконання міжнародних договорів України у сфері перевезень небезпечних вантажів;\nсуб'єкт перевезення небезпечних вантажів - підприємство, установа, організація або фізична особа, які відправляють, перевозять або одержують небезпечні вантажі (відправники, перевізники та одержувачі);\nвідправник небезпечного вантажу - зазначена в перевізних документах юридична (резидент і нерезидент) або фізична особа (громадянин України, іноземець, особа без громадянства), яка підготовлює та подає цей вантаж для перевезення;\nперевізник небезпечного вантажу - юридична (резидент і нерезидент) або фізична особа (громадянин України, іноземець, особа без громадянства), яка здійснює перевезення небезпечного вантажу;\nодержувач небезпечного вантажу - зазначена в перевізних документах юридична (резидент і нерезидент) або фізична особа (громадянин України, іноземець, особа без громадянства), яка одержує небезпечний вантаж від перевізника;\nперевезення небезпечних вантажів - діяльність, пов'язана з переміщенням небезпечних вантажів від місця їх виготовлення чи зберігання до місця призначення з підготовкою вантажу, тари, транспортних засобів та екіпажу, прийманням вантажу, здійсненням вантажних операцій та короткостроковим зберіганням вантажів на всіх етапах переміщення;\nмісця зберігання небезпечних вантажів - спеціально облаштовані місця, майданчики, складські приміщення та споруди, де зберігаються прийняті до/після перевезення небезпечні вантажі;\nмаршрути перевезення небезпечних вантажів - залізничні шляхи, автомобільні дороги, внутрішні водні шляхи, морський та повітряний простір, де дозволено рух транспортних засобів, які перевозять небезпечні вантажі;\nміжнародне перевезення небезпечних вантажів - перевезення небезпечних вантажів з території України на територію іноземної держави; з території іноземної держави на територію України; транзитом через територію України."
    },
    {
      "provision_ref": "art2",
      "section": "2",
      "title": "Стаття 2. Законодавство з питань перевезення небезпечних вантажів",
      "content": "Законодавство з питань перевезення небезпечних вантажів складається з цього Закону, інших законів України, міжнародних договорів, згода на обов'язковість яких надана Верховною Радою України, а також інших нормативно-правових актів, що визначають умови перевезення небезпечних вантажів, вимоги до типів та обладнання транспортних засобів, порядку підготовки, перепідготовки, навчання, підвищення та підтвердження кваліфікації працівників, зайнятих перевезенням небезпечних вантажів, порядку одержання дозволів на здійснення зазначених перевезень."
    },
    {
      "provision_ref": "art3",
      "section": "3",
      "title": "Стаття 3. Сфера дії Закону",
      "content": "Дія цього Закону поширюється на такі види діяльності:\nдержавне управління та державне регулювання безпеки у сфері перевезення небезпечних вантажів;\nвиконання робіт і надання послуг, пов'язаних з перевезенням небезпечних вантажів;\nзабезпечення міжнародних зобов'язань у сфері перевезення небезпечних вантажів.\nДія цього Закону не поширюється на перевезення небезпечних вантажів на територіях підприємств, установ та організацій, де ці вантажі виготовляються або утворюються, використовуються або захороняються, та інші передбачені законом випадки."
    },
    {
      "provision_ref": "art4",
      "section": "4",
      "title": "Стаття 4. Завдання законодавства з питань перевезення небезпечних вантажів",
      "content": "Основними завданнями законодавства з питань перевезення небезпечних вантажів є:\nвизначення основних принципів та напрямів державної політики у сфері перевезення небезпечних вантажів;\nвизначення правових засад державного управління та державного регулювання безпеки у сфері перевезення небезпечних вантажів;\nустановлення прав, обов'язків і відповідальності суб'єктів перевезення небезпечних вантажів."
    },
    {
      "provision_ref": "art5",
      "section": "5",
      "title": "Стаття 5. Основні напрями державної політики у сфері перевезення небезпечних вантажів",
      "content": "Основними напрямами державної політики у сфері перевезення небезпечних вантажів є:\nвиконання вимог екологічної, радіаційної і пожежної безпеки, фізичного захисту, захисту здоров'я людей, охорони праці, санітарно-епідемічного благополуччя населення та безпеки руху;\nвизначення особливостей регулювання підприємницької діяльності з перевезення небезпечних вантажів, установлення критеріїв, норм, правил, вимог до робіт та послуг щодо перевезення небезпечних вантажів, контроль за додержанням умов перевезення, а також створення системи страхування відповідальності за шкоду, яка може бути заподіяна під час перевезення небезпечних вантажів;\nзабезпечення соціального захисту працівників, зайнятих перевезенням небезпечних вантажів, та осіб, які постраждали від аварій під час перевезення небезпечних вантажів."
    },
    {
      "provision_ref": "art6",
      "section": "6",
      "title": "Стаття 6. Сертифікація у сфері перевезення небезпечних вантажів",
      "content": "Сертифікація здійснюється відповідно до законодавства України."
    },
    {
      "provision_ref": "art7",
      "section": "7",
      "title": "Стаття 7. Права та обов'язки відправника у сфері перевезення небезпечних вантажів",
      "content": "Відправник небезпечних вантажів має право на:\nодержання у встановленому порядку достовірної інформації про продукцію або відходи, які належать до небезпечних вантажів і подаються ним до перевезення;\nпередачу небезпечного вантажу перевізнику для перевезення його відповідно до встановленого порядку;\nперевезення небезпечного вантажу, поданого для перевезення, у визначений договором (нормативним актом) строк;\nвідшкодування збитків, що виникли внаслідок втрати чи пошкодження небезпечного вантажу або безпідставної відмови перевізника від прийняття небезпечного вантажу до перевезення.\nВідправник небезпечних вантажів зобов'язаний:\nздійснювати заходи щодо фізичного захисту, охорони і безпеки небезпечних вантажів до передачі їх перевізнику;\nнадавати перевізнику необхідні документи з достовірною інформацією про небезпечний вантаж, а в разі дорожнього перевезення - аварійну картку;\nзабезпечувати підготовку вантажу до відправлення, подавати перевізнику небезпечний вантаж у відповідному пакуванні (тарі, крупногабаритній тарі, контейнерах середньої вантажопідйомності для масових вантажів), контейнері, цистерні та засобі пакування;\nзабезпечувати у певних випадках фізичний захист, охорону і супроводження небезпечного вантажу під час перевезення;\nзабезпечувати проведення спеціального навчання, підвищення кваліфікації осіб, які займаються відправленням небезпечних вантажів, та їх медичного огляду;\nнадавати в установленому порядку необхідну інформацію про відправлення небезпечних вантажів іншим суб'єктам перевезення та органам, зазначеним у статтях 10 , 15 і 16 цього Закону;\nздійснити в установленому порядку страхування відповідальності на випадок настання негативних наслідків перевезення небезпечних вантажів;\nвідшкодовувати витрати та збитки, заподіяні внаслідок порушення ним законодавства з питань перевезення небезпечних вантажів."
    },
    {
      "provision_ref": "art8",
      "section": "8",
      "title": "Стаття 8. Права та обов'язки перевізника у сфері перевезення небезпечних вантажів",
      "content": "Перевізник небезпечних вантажів має право на:\nсвоєчасне одержання небезпечного вантажу разом з відповідними документами з повною інформацією про вантаж;\nпроведення всебічної передбаченої законодавством перевірки небезпечного вантажу, що приймається до перевезення, та документів на нього;\nвідмову у прийнятті до перевезення небезпечного вантажу у разі невідповідності вантажу або документів на нього встановленим вимогам;\nвідшкодування збитків, заподіяних йому внаслідок подання відправником недостовірної інформації про вантаж або несвоєчасного прийняття його одержувачем.\nПеревізник небезпечних вантажів зобов'язаний:\nприймати небезпечні вантажі до перевезення, якщо вантаж і документи на нього відповідають встановленим вимогам;\nзабезпечувати перевезення небезпечних вантажів у встановленому порядку визначеними транспортними засобами;\nу разі дорожнього перевезення розробити та погодити з органами Національної поліції, маршрути і режими перевезення небезпечних вантажів; забезпечити своєчасний огляд транспортних засобів територіальними органами Міністерства внутрішніх справ України, та отримання відповідного свідоцтва про допуск до перевезення небезпечного вантажу; під час перевезення не відхилятися від узгодженого маршруту, додержуватися безпечних умов руху та постійно контролювати стан транспортного засобу і вантажу;\nперевозити у встановлений строк небезпечний вантаж та передавати його одержувачу;\nзабезпечувати належне зберігання небезпечного вантажу;\nу відповідних випадках здійснювати заходи фізичного захисту і охороняти небезпечний вантаж;\nзабезпечувати проведення спеціального навчання, підвищення кваліфікації осіб, які здійснюють перевезення небезпечних вантажів, та їх медичного огляду; в разі дорожнього перевезення забезпечувати одержання водіями свідоцтв про допуск до перевезення небезпечних вантажів встановленого зразка після навчання та складання відповідних іспитів у територіальних органах Міністерства внутрішніх справ України;\nнадавати в установленому порядку необхідну інформацію про перевезення небезпечних вантажів іншим суб'єктам перевезення та органам, зазначеним у статтях 10 , 15 і 16 цього Закону, в разі дорожнього перевезення - органам Національної поліції;\nздійснювати в установленому порядку страхування відповідальності суб'єктів перевезення небезпечних вантажів на випадок настання негативних наслідків під час перевезення таких вантажів;\nвідшкодовувати витрати та збитки, заподіяні внаслідок порушення ним законодавства з питань перевезення небезпечних вантажів."
    },
    {
      "provision_ref": "art9",
      "section": "9",
      "title": "Стаття 9. Права та обов'язки одержувача у сфері перевезення небезпечних вантажів",
      "content": "Одержувач небезпечних вантажів має право на:\nсвоєчасне одержання небезпечних вантажів разом з документами на них;\nвідшкодування збитків за втрату, пошкодження, затримку перевезення небезпечного вантажу.\nОдержувач небезпечних вантажів зобов'язаний:\nсвоєчасно прийняти небезпечний вантаж, що надійшов на його адресу, та документи на нього;\nздійснювати заходи щодо збереження та забезпечення безпеки небезпечних вантажів;\nзабезпечувати проведення спеціального навчання, підвищення кваліфікації осіб, які займаються прийманням небезпечних вантажів, та їх медичного огляду;\nнадавати в установленому порядку необхідну інформацію про одержання небезпечних вантажів іншим суб'єктам перевезення та органам, зазначеним у статтях 10 , 15 і 16 цього Закону;\nздійснити в установленому порядку страхування відповідальності на випадок настання негативних наслідків перевезення небезпечних вантажів;\nвідшкодовувати витрати та збитки, заподіяні внаслідок несвоєчасного прийняття небезпечних вантажів і порушення ним законодавства з питань перевезення небезпечних вантажів."
    },
    {
      "provision_ref": "art10",
      "section": "10",
      "title": "Стаття 10. Органи, які здійснюють державне управління у сфері перевезення небезпечних вантажів",
      "content": "Державне управління у сфері перевезення небезпечних вантажів здійснюють Кабінет Міністрів України, Рада міністрів Автономної Республіки Крим, центральний орган виконавчої влади, що забезпечує формування державної політики у сфері транспорту, місцеві державні адміністрації та органи місцевого самоврядування, а також інші спеціально уповноважені державні органи відповідно до їх компетенції."
    },
    {
      "provision_ref": "art11",
      "section": "11",
      "title": "Стаття 11. Компетенція Кабінету Міністрів України у сфері перевезення небезпечних вантажів",
      "content": "До компетенції Кабінету Міністрів України у сфері перевезення небезпечних вантажів належать:\nпроведення державної політики у сфері перевезення небезпечних вантажів;\nрозробка і здійснення загальнодержавної програми забезпечення безпеки перевезення небезпечних вантажів;\nвстановлення порядку спеціального навчання працівників суб'єктів перевезення небезпечних вантажів ;\nвжиття заходів до запобігання незаконному міжнародному перевезенню небезпечних вантажів;\nспрямування і координація роботи органів, спеціально уповноважених здійснювати державне управління та державне регулювання безпеки у сфері перевезення небезпечних вантажів."
    },
    {
      "provision_ref": "art12",
      "section": "12",
      "title": "Стаття 12. Компетенція Ради міністрів Автономної Республіки Крим у сфері перевезення небезпечних вантажів",
      "content": "До компетенції Ради міністрів Автономної Республіки Крим у сфері перевезення небезпечних вантажів належать:\nнормативне регулювання діяльності транспорту, санітарно-епідеміологічних та медичних служб у сфері перевезення небезпечних вантажів відповідно до вимог чинного законодавства та нормативно-правових актів органів, спеціально уповноважених здійснювати державне управління та державне регулювання безпеки у сфері перевезення небезпечних вантажів;\nрозробка, затвердження і реалізація республіканської програми забезпечення перевезення небезпечних вантажів відповідно до загальнодержавної програми."
    },
    {
      "provision_ref": "art13",
      "section": "13",
      "title": "Стаття 13. Спеціально уповноважені органи виконавчої влади у сфері перевезення небезпечних вантажів",
      "content": "Спеціально уповноваженими органами у сфері перевезення небезпечних вантажів є центральні органи виконавчої влади, що забезпечують формування та реалізують державну політику у сфері транспорту, та інші органи виконавчої влади, зазначені у статтях 15 і 16 цього Закону, відповідно до їх компетенції."
    },
    {
      "provision_ref": "art14",
      "section": "14",
      "title": "Стаття 14. Повноваження центрального органу виконавчої влади, що забезпечує формування та реалізує державну політику у сфері транспорту, центрального органу виконавчої влади, що забезпечує реалізацію державної політики з питань безпеки на наземному транспорті, і центрального органу виконавчої влади, що реалізує державну політику у сферах морського і внутрішнього водного транспорту, у сфері перевезення небезпечних вантажів",
      "content": "До повноважень центрального органу виконавчої влади, що забезпечує формування та реалізує державну політику у сфері транспорту, у сфері перевезення небезпечних вантажів (компетентного органу України з перевезення небезпечних вантажів) належать:\nрозроблення і затвердження нормативно-правових актів з питань перевезення небезпечних вантажів (крім нормативно-правових актів з питань дорожнього перевезення небезпечних вантажів, що розробляються та затверджуються Міністерством внутрішніх справ України), а також погодження нормативів і правил екологічної та радіаційної безпеки, захисту здоров’я людей та санітарно-епідемічного благополуччя населення під час перевезення небезпечних вантажів;\nконтроль і нагляд за дотриманням вимог нормативно-правових актів щодо забезпечення безпеки на транспорті та правил перевезень небезпечних вантажів (крім дорожнього перевезення небезпечних вантажів, яке контролюється органами Національної поліції);\nприйняття в установленому порядку рішень про умови перевезення небезпечних вантажів відповідним видом транспорту (крім дорожнього перевезення небезпечних вантажів, за якого маршрут і режим перевезення погоджуються з органами Національної поліції), якщо такі умови не передбачені у відповідних нормативно-правових актах;\nінформування через Міністерство закордонних справ України Комітету експертів ООН з перевезення небезпечних вантажів про результати класифікації небезпечних вантажів в Україні, які раніше не були визнані такими, та про зміни у класифікації небезпечних вантажів;\nздійснення міжнародного співробітництва у сфері перевезення небезпечних вантажів.\nДо повноважень центрального органу виконавчої влади, що забезпечує реалізацію державної політики з питань безпеки на наземному транспорті, і центрального органу виконавчої влади, що реалізує державну політику у сферах морського і внутрішнього водного транспорту, у сфері перевезення небезпечних вантажів належить здійснення контролю і нагляду за організацією безпечного перевезення небезпечних вантажів (крім дорожнього перевезення небезпечних вантажів, яке контролюється Міністерством внутрішніх справ України)."
    },
    {
      "provision_ref": "art14-1",
      "section": "14-1",
      "title": "Стаття 14-1. Компетенція центрального органу виконавчої влади, що реалізує державну політику у сфері транспорту, щодо перевезення небезпечних вантажів",
      "content": "До компетенції центрального органу виконавчої влади, що реалізує державну політику у сфері транспорту, щодо перевезення небезпечних вантажів належать:\nконтроль за додержанням законодавства у сфері перевезення небезпечних вантажів (крім дорожнього перевезення небезпечних вантажів, яке контролюється органами Національної поліції);\nінформування через Міністерство закордонних справ України Комітету експертів ООН з перевезення небезпечних вантажів про результати класифікації небезпечних вантажів в Україні, які раніше не були визнані такими, та про зміни у класифікації небезпечних вантажів."
    },
    {
      "provision_ref": "art15",
      "section": "15",
      "title": "Стаття 15. Компетенція інших центральних органів виконавчої влади у сфері перевезення небезпечних вантажів",
      "content": "До компетенції інших центральних органів виконавчої влади, що здійснюють державне управління у сфері перевезення небезпечних вантажів, належать:\n1) у галузі промислової політики:\nучасть у визначенні умов безпечного перевезення небезпечних вантажів та ліквідації наслідків аварій, що виникли у процесі їх перевезення; у разі дорожнього перевезення - за погодженням з органами Національної поліції;\nвизначення порядку перевезення окремих вантажів, які віднесено до їх компетенції відповідно до нормативно-правових актів; у разі дорожнього перевезення небезпечних вантажів - за погодженням з органами Національної поліції;\n2) у галузі праці та соціальної політики:\nорганізація та здійснення державного нагляду за додержанням вимог законодавства про охорону праці щодо діяльності, пов'язаної з перевезенням небезпечних вантажів;\nучасть у розробленні проектів нормативно-правових актів з питань перевезення небезпечних вантажів;\n3) у галузі екології, природних ресурсів, охорони здоров'я:\nрозробка та затвердження нормативів і правил екологічної та радіаційної безпеки, захисту здоров'я людей та санітарно-епідемічного благополуччя населення під час перевезення небезпечних вантажів та ліквідації наслідків аварій, що сталися під час їх перевезення, здійснення нагляду і контролю за виконанням цих нормативів і правил; в разі дорожнього перевезення зазначені нормативи і правила погоджуються з органами Національної поліції;\nвиконання інших функцій, визначених законодавчими актами з питань перевезення небезпечних вантажів."
    },
    {
      "provision_ref": "art16",
      "section": "16",
      "title": "Стаття 16. Компетенція Міністерства внутрішніх справ України, Національної поліції у сфері дорожнього перевезення небезпечних вантажів",
      "content": "До компетенції Міністерства внутрішніх справ України у сфері дорожнього перевезення небезпечних вантажів належить:\nрозроблення і затвердження за погодженням з центральним органом виконавчої влади, що забезпечує формування державної політики у сфері транспорту, нормативно-правових актів з питань дорожнього перевезення небезпечних вантажів;\nздійснення контролю за забезпеченням організації підготовки водіїв транспортних засобів та уповноважених з питань безпеки перевезення небезпечних вантажів;\nприймання іспитів та видача відповідних свідоцтв установленого зразка.\nДо компетенції Національної поліції у сфері дорожнього перевезення небезпечних вантажів належить:\nздійснення контролю за безпекою дорожнього руху під час дорожнього перевезення небезпечних вантажів , додержанням законодавства у зазначеній сфері;\nрозроблення і видача в установленому порядку погоджень маршрутів руху транспортних засобів під час дорожнього перевезення небезпечних вантажів."
    },
    {
      "provision_ref": "art17",
      "section": "17",
      "title": "Стаття 17. Компетенція місцевих державних адміністрацій та органів місцевого самоврядування у сфері перевезення небезпечних вантажів",
      "content": "Місцеві державні адміністрації та органи місцевого самоврядування у межах своєї компетенції, визначеної законодавством України, у сфері перевезення небезпечних вантажів здійснюють:\nреалізацію загальнодержавних програм забезпечення перевезення небезпечних вантажів, розробку та реалізацію місцевих програм забезпечення перевезень небезпечних вантажів;\nвиконання інших функцій, встановлених законодавством з питань перевезення небезпечних вантажів."
    },
    {
      "provision_ref": "art18",
      "section": "18",
      "title": "Стаття 18. Умови перевезення небезпечних вантажів",
      "content": "Умови перевезення небезпечних вантажів визначаються нормативно-правовими актами, що регулюють діяльність транспорту. У разі відсутності таких актів небезпечний вантаж допускається до перевезення на умовах, встановлених за рішенням органів, зазначених у статтях 13 , 15 і 16 цього Закону. В разі дорожнього перевезення небезпечних вантажів умови перевезення встановлюються органами Національної поліції."
    },
    {
      "provision_ref": "art19",
      "section": "19",
      "title": "Стаття 19. Вимоги до транспортних засобів, якими перевозяться небезпечні вантажі",
      "content": "Транспортні засоби, якими перевозяться небезпечні вантажі, повинні відповідати вимогам безпеки, охорони праці та екології, а також у встановлених законодавством випадках мати відповідне маркування і свідоцтво про допущення до перевезення небезпечних вантажів. У разі дорожнього перевезення небезпечних вантажів відповідність зазначеним вимогам транспортних засобів, обладнання, підготовки водіїв перевіряється територіальними органами Міністерства внутрішніх справ України з видачею відповідних свідоцтв про допуск до перевезення."
    },
    {
      "provision_ref": "art20",
      "section": "20",
      "title": "Стаття 20. Документи на перевезення небезпечних вантажів",
      "content": "Перевезення небезпечних вантажів допускається за наявності відповідно оформлених перевізних документів, перелік і порядок подання яких визначається нормативно-правовими актами, що регулюють діяльність транспорту."
    },
    {
      "provision_ref": "art21",
      "section": "21",
      "title": "Стаття 21. Фізичний захист і супроводження небезпечних вантажів",
      "content": "Фізичний захист і супроводження небезпечних вантажів здійснюються у порядку, встановленому нормативно-правовими актами з питань перевезення небезпечних вантажів залежно від їх класифікації та виду транспорту, яким вони перевозяться."
    },
    {
      "provision_ref": "art22",
      "section": "22",
      "title": "Стаття 22. Страхування відповідальності суб’єктів перевезення небезпечних вантажів і працівників, які беруть участь у перевезенні таких вантажів",
      "content": "Суб’єкт перевезення небезпечних вантажів зобов’язаний укласти договір страхування відповідальності за шкоду, заподіяну життю і здоров’ю фізичних осіб, навколишньому природному середовищу, майну фізичних та юридичних осіб під час перевезення небезпечних вантажів, за класами страхування 10 , 11 та/або 12 , визначеними статтею 4 Закону України \"Про страхування\". Порядок та умови такого страхування можуть визначатися компетентним органом України з перевезення небезпечних вантажів за погодженням з Національним банком України."
    },
    {
      "provision_ref": "art23",
      "section": "23",
      "title": "Стаття 23. Ліквідація наслідків аварій, що виникають під час перевезення небезпечних вантажів",
      "content": "Ліквідацію наслідків аварій, що виникають під час перевезення небезпечних вантажів, здійснюють, залежно від категорії аварії та відповідно до плану ліквідації її наслідків, центральні органи виконавчої влади, що забезпечують формування та реалізують державну політику у сфері цивільного захисту, та суб'єкти перевезення небезпечних вантажів, інші підприємства, установи та організації, які залучаються до ліквідації наслідків таких аварій, або перевізник самостійно чи із залученням відповідних підприємств, установ та організацій."
    },
    {
      "provision_ref": "art24",
      "section": "24",
      "title": "Стаття 24. Вирішення спорів, що виникають у сфері перевезення небезпечних вантажів",
      "content": "Спори, що виникають у сфері перевезення небезпечних вантажів, вирішуються відповідно до чинного законодавства."
    },
    {
      "provision_ref": "art25",
      "section": "25",
      "title": "Стаття 25. Відповідальність у сфері перевезення небезпечних вантажів",
      "content": "За порушення законодавства про перевезення небезпечних вантажів юридичні та фізичні особи несуть відповідальність згідно з законом."
    },
    {
      "provision_ref": "art26",
      "section": "26",
      "title": "Стаття 26. Міжнародні перевезення небезпечних вантажів і міжнародне співробітництво у сфері перевезення небезпечних вантажів",
      "content": "Міжнародні перевезення небезпечних вантажів здійснюються відповідно до цього Закону та міжнародних договорів України, згода на обов'язковість яких надана Верховною Радою України.\nЯкщо міжнародним договором України встановлюються інші правила перевезення небезпечних вантажів, ніж передбачені цим Законом, то застосовуються правила міжнародного договору.\nУкраїна бере участь у міжнародному співробітництві у сфері перевезення небезпечних вантажів відповідно до норм міжнародного права.\nТранзит небезпечних вантажів через територію України здійснюється виключно у прямому сполученні одним видом транспорту без перевантаження на інший.\n1. Цей Закон набирає чинності з дня його опублікування.\n2. До приведення законів України, інших нормативно-правових актів у відповідність із цим Законом вони застосовуються в частині, що не суперечить цьому Закону.\n3. Кабінету Міністрів України протягом шести місяців з дня набрання чинності цим Законом:\nпідготувати і подати до Верховної Ради України пропозиції про внесення змін до законодавчих актів у зв'язку з прийняттям цього Закону;\nпривести свої нормативно-правові акти у відповідність з цим Законом;\nвідповідно до своєї компетенції забезпечити прийняття нормативно-правових актів, передбачених цим Законом;\nзабезпечити перегляд і скасування міністерствами та іншими центральними органами виконавчої влади їх нормативно-правових актів, що суперечать цьому Закону.\nЛ.КУЧМА"
    }
  ],
  "definitions": []
}