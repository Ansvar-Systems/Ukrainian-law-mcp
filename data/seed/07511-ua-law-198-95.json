{
  "id": "ua-law-198-95",
  "type": "statute",
  "title": "Закон України (198/95-ВР)",
  "title_en": "",
  "short_name": "198/95-ВР",
  "status": "in_force",
  "issued_date": "1995-06-02",
  "url": "https://zakon.rada.gov.ua/laws/show/198/95-ВР",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art12",
      "section": "12",
      "title": "Стаття 12. Державні телерадіомовні організації України",
      "content": "Основу національного телебачення і радіомовлення України\nстановлять державні телерадіомовні організації, які утримуються на\nкошти державного бюджету і забезпечують телерадіотрансляцію на всю\nтериторію чи відповідний регіон України і на зарубіжну аудиторію.\nУ своїй діяльності державні телерадіоорганізації керуються\nКонституцією України ( 888-09 ), законами України та реалізують\nосновні завдання, визначені цим Законом.\nПріоритетне право на загальнонаціональні канали мовлення,\nтехнічні засоби яких створено за рахунок державного бюджету чи\nдержавних підприємств, має Державний комітет телебачення і\nрадіомовлення України в межах, передбачених статтею 7 цього\nЗакону.\nДержавним телерадіоорганізаціям щодо прав, яких вони\nнабувають на підставі ліцензії, надається пріоритетне право на\nкористування державними теле- і радіомережами.\nЩорічні грошові надходження на рахунки державних\nтелерадіоорганізацій від реклами, спонсорів та інших видів\nдіяльності, передбачених чинним законодавством України,\nвикористовуються для розвитку телерадіомереж, поліпшення умов\nпраці їх співробітників і не повинні перевищувати 50 відсотків їх\nбюджету.\nОсновними завданнями державних телерадіоорганізацій є:\nа) оперативне інформування телеглядачів і радіослухачів про\nсуспільно-політичні та інші події в Україні і за кордоном,\nрозповсюдження офіційних повідомлень, роз'яснення рішень органів\nзаконодавчої, виконавчої та судової влади;\nб) створення та розповсюдження економічних, публіцистичних,\nкультурно-освітніх, художніх, навчальних, розважальних, спортивних\nпрограм, а також програм для дітей та юнацтва;\nв) сприяння зміцненню міжнародних зв'язків України, зростанню\nїї авторитету в світі\".\n2. Назву розділу II і статті 13, 14, 21, 24, 26, 30, 32, 45\nвикласти в такій редакції:\n\" РОЗДІЛ II. ЗАСНУВАННЯ ТЕЛЕРАДІООРГАНІЗАЦІЙ ТА ЛІЦЕНЗУВАННЯ\nКАНАЛІВ МОВЛЕННЯ"
    },
    {
      "provision_ref": "art13",
      "section": "13",
      "title": "Стаття 13. Право на заснування телерадіоорганізацій",
      "content": "Право на заснування телерадіоорганізацій в Україні належить\nгромадянам України, не обмеженим у цивільній дієздатності,\nВерховній Раді України, Президенту України, іншим юридичним особам\nУкраїни.\nРішення про заснування Національної телекомпанії України та\nНаціональної радіокомпанії України приймаються спільно Верховною\nРадою України та Президентом України. Фінансування Національної\nтелекомпанії України та Національної радіокомпанії України\nфіксується окремим рядком у Державному бюджеті України.\nДля суспільного мовлення виділяється один із\nзагальнонаціональних теле- та радіоканалів. Рішення про створення\nтелерадіоорганізацій суспільного мовлення приймається Верховною\nРадою України. Статус і діяльність телерадіоорганізацій\nсуспільного мовлення визначаються окремим законом.\nВ Україні забороняється створення телерадіоорганізацій\nіноземними юридичними і фізичними особами та особами без\nгромадянства. Забороняється створення і діяльність\nтелерадіоорганізацій з іноземними інвестиціями, у статутному фонді\nяких більш як 30 відсотків іноземних інвестицій.\nІноземне інвестування телерадіоорганізацій України\nздійснюється під контролем та за згодою Національної ради.\nМовлення іноземних телерадіоорганізацій з використанням\nканалів мовлення України здійснюється на основі міждержавних або\nміжнародних угод.\nДержавна реєстрація телерадіоорганізацій здійснюється в\nпорядку, встановленому чинним законодавством України.\nКожна телерадіоорганізація вноситься до Державного реєстру\nтелерадіоорганізацій України, що ведеться Національною радою."
    },
    {
      "provision_ref": "art14",
      "section": "14",
      "title": "Стаття 14. Ліцензування каналів мовлення",
      "content": "Для отримання ліцензії на право користування каналами\nмовлення телерадіоорганізація, її засновник або уповноважений ним\nорган подає заяву до Національної ради.\nУ заяві повинні міститися такі дані:\nа) відомості про засновника (для юридичної особи - назва,\nюридична адреса, банківські реквізити, а для фізичної особи -\nпрізвище, ім'я, по батькові, дата народження, громадянство,\nадреса);\nб) назва телерадіоорганізації, її реквізити та інші вихідні\nдані (логотип, позивні, емблема тощо);\nв) місцезнаходження створюваної телерадіоорганізації;\nг) програмна концепція телерадіоорганізації відповідно до\nвимог цього Закону;\nд) мова (мови), якою (якими) вестимуться передачі;\nе) територія, на яку передбачається розповсюдження програм чи\nпередач;\nє) передбачувана аудиторія;\nж) періодичність, час та обсяги мовлення (в тому числі\nвиробництво власних передач);\nз) вид мовлення (телевізійне, звукове, телетекст тощо);\nи) спосіб розповсюдження програм (ефірний, кабельний,\nефірно-кабельний, проводовий, супутниковий тощо);\nі) місцезнаходження, частота і потужність передавача.\nДо заяви додаються копії затверджених у встановленому порядку\nстатутних документів телерадіоорганізації.\nВимагання інших документів для отримання ліцензії не\nдопускається.\nЗаява про видачу ліцензії на право користування каналами\nмовлення телерадіоорганізації розглядається і рішення щодо неї\nприймається у місячний строк з дня її надходження до Національної\nради з обов'язковим повідомленням про це рішення заявника.\nЛіцензія на право користування каналом мовлення видається не\nпізніше ніж у десятиденний строк після прийняття рішення\nНаціональною радою за умови сплати грошового збору та є єдиною\nзаконною підставою на право користування каналом мовлення.\nУ ліцензії зазначаються дані, які містяться у заяві про її\nвидачу, а також: виділені канали мовлення, територія зони\nвпевненого прийому, частка програм власного виробництва та їх\nтематичне спрямування, середньодобовий обсяг мовлення,\nзобов'язання, взяті телерадіоорганізацією під час конкурсного\nвідбору, строк дії ліцензії, дата набрання ліцензією чинності,\nдата початку мовлення.\nПід час проведення конкурсного відбору між заявниками на\nотримання ліцензії Національна рада враховує: інтереси\nтелеглядачів і радіослухачів; необхідність захисту\nзагальнонаціональних інтересів, поширення культурних цінностей;\nнеобхідність більш повного висвітлення позицій різних соціальних\nгруп у теле- і радіопрограмах; відповідність умов, зазначених у\nзаяві про видачу ліцензії, конкурсним умовам; відповідність\nтехнічних можливостей та творчого потенціалу в організації\nтелерадіомовлення заявленим характеристикам, зобов'язанням\nтелерадіоорганізацій щодо ведення соціального мовлення; попереднє\nкористування каналом мовлення.\nНа отримання ліцензії не мають права претендувати\nтелерадіоорганізації, не зареєстровані у встановленому порядку, а\nтакож телерадіоорганізації, створені політичними партіями,\nпрофесійними спілками, релігійними організаціями та\nпідприємствами, які вони заснували (або виступили\nспівзасновниками). У разі коли кілька заявників мають рівні\nпідстави для отримання ліцензії, переважне право на її отримання\nмає заявник, який користувався цією ліцензією в попередній строк,\nякщо протягом дії ліцензії він не порушував її умов і вимог\nчинного законодавства\";\n\" Стаття 21. Вихідні дані\nТелерадіоорганізація зобов'язана повідомляти свою назву та\nінші вихідні дані (позивні, емблема тощо): при цілодобовому\nмовленні - не менше чотирьох разів, в інших випадках - на початку\nта в кінці мовлення.\nДля виділення власних програм чи передач телерадіоорганізація\nвикористовує постійний логотип.\nЛоготип, зареєстрований у встановленому порядку, захищається\nзаконодавством про патенти\";\n\" Стаття 24. Кабельне (проводове) телерадіомовлення\nМережі кабельного (проводового) телерадіомовлення створюються\nза дозволом місцевих органів державної виконавчої влади.\nПорядок роботи телерадіоорганізацій, пов'язаний з\nвикористанням мереж кабельного (проводового) телерадіомовлення,\nвизначається статтями 13-18 цього Закону.\nОрганізація кабельного телебачення зобов'язана забезпечити\nсвоїм абонентам трансляцію по кабельному каналу програм\nдержавного та суспільного мовлення\";\n\" Стаття 26. Право на одержання інформації\nТелерадіоорганізації, їх працівники мають право на одержання\nвід державних органів, підприємств, установ, організацій,\nнезалежно від форм власності, необхідної інформації для здійснення\nсвоєї статутної діяльності у порядку, передбаченому чинним\nзаконодавством України. Посадові особи, які надають інформацію,\nнесуть відповідальність за її достовірність\";\n\" Стаття 30. Реклама\nРеклама в передачах і програмах повинна чітко відрізнятися і\nвідмежовуватися від інших елементів даної передачі чи програми.\nЧас мовлення, відведений на рекламу, не може перевищувати 15\nвідсотків на кожну годину мовлення для телерадіоорганізацій\nбудь-якої форми власності. Це положення не поширюється на\nспеціалізовані рекламні канали мовлення.\nТрансляції концертно-видовищних і спортивних програм\nтривалістю більше 45 хвилин можуть бути перервані для реклами лише\nодин раз за повний 45-хвилинний проміжок часу. Передачі тривалістю\nменше 45 хвилин та кіно-, телефільми не можуть перериватися для\nреклами, якщо інше не передбачено угодою між телерадіоорганізацією\nі власником авторського права.\nВедучі, диктори та інші учасники телерадіопередачі за межами\nчасу, який відведено на рекламу, не мають права спеціально\nдемонструвати товари чи продукцію або характеризувати їх споживчі\nякості як прямо, так і побічно (за допомогою одягу, зовнішнього\nоформлення, зображення тощо).\nТелерадіопрацівникам забороняється займатися рекламою під\nвиглядом інформації: вказувати реквізити виробника продукції чи\nпослуг, адресу, контактний телефон, рахунок, комерційні ознаки\nтовару чи послуг.\nВідповідальність за включення до програми, передачі реклами з\nнизькими художніми чи технічними якостями несе\nтелерадіоорганізація, а за достовірність реклами - рекламодавець.\nГраничні розміри розцінок за рекламу, що розповсюджується по\nзагальнонаціональних та суспільних каналах мовлення,\nвстановлюються спільним рішенням Національної ради та спеціально\nуповноваженого центрального органу виконавчої влади України\";\n\" Стаття 32. Участь спонсорів у створенні телерадіопередач\nПередачі можуть створюватися за участю юридичних і фізичних\nосіб, які виступають як спонсори, крім тих, чиєю основною\nдіяльністю є виробництво чи реалізація продукції або послуг,\nреклама яких заборонена статтею 31 цього Закону.\nПередача, підготовлена за участю спонсора, повинна бути ясно\nі належно означена за допомогою титрів чи дикторського тексту на\nїї початку, якщо інше не передбачено угодою між\nтелерадіоорганізацією та спонсором. Спонсор має право на\nоприлюднення у програмі свого імені або назви фірми без\nзазначення реквізитів (адреси, телефонів, розрахункового рахунку\nтощо).\nЗабороняється спонсорство щодо випусків новин. Забороняється\nвтручання спонсорів у професійну діяльність телерадіоорганізацій\nта їх працівників\";\n\n\"Стаття 45. Матеріально-технічна база телерадіоорганізації\nМатеріально-технічна база телерадіоорганізації, що забезпечує\nвиробництво телерадіопередач та програм і доведення їх до\nспоживачів, може включати до свого складу підприємства та\nорганізації (телецентри, телерадіоцентри, технічні центри\nтелебачення і радіомовлення, радіобудинки тощо), а також технічні\nзасоби розповсюдження телерадіопрограм (передавачі, супутникові,\nкабельні, радіорелейні мережі зв'язку та інші засоби).\nТехнічні засоби телебачення і радіомовлення, створені\n(придбані, побудовані) за рахунок державних капіталовкладень, не\nможуть бути надані в користування недержавним\nтелерадіоорганізаціям без згоди Національної ради.\nПлани, програми і схеми розвитку громадського, відомчого та\nінших видів телебачення і радіомовлення повинні бути узгоджені\nтелерадіоорганізацією з програмою розвитку державного телебачення\nі радіомовлення на відповідних територіях.\nПід час проектування, будівництва і реконструкції об'єктів\n(будинків, споруд), призначених для проведення громадських заходів\n(культурно-масових, спортивних, видовищних тощо), мають бути\nпередбачені необхідні технічні вимоги щодо забезпечення\nтелерадіотрансляцій із цих приміщень (освітлення, площа для\nрозміщення телекамер та іншого устаткування і роботи персоналу,\nзасоби зв'язку тощо).\nВитрати телерадіоорганізацій на капітальне будівництво\nоб'єктів, призначених для здійснення телерадіомовлення,\nвключаються у собівартість їх продукції\"."
    }
  ],
  "definitions": []
}