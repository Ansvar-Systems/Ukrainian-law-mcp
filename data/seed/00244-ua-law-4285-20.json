{
  "id": "ua-law-4285-20",
  "type": "statute",
  "title": "Закон України (4285-20)",
  "title_en": "",
  "short_name": "4285-20",
  "status": "in_force",
  "issued_date": "2025-03-11",
  "url": "https://zakon.rada.gov.ua/laws/show/4285-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про засади внутрішньої і зовнішньої політики\" щодо формування комплексного підходу до внутрішньої політики у ветеранській сфері\n\n(Відомості Верховної Ради (ВВР), 2025, № 33, ст.126)\n\nВерховна Рада України постановляє:\n\nI. Внести до Закону України \"Про засади внутрішньої і зовнішньої політики\" (Відомості Верховної Ради України, 2010 р., № 40, ст. 527 із наступними змінами) такі зміни:\n\n1. У преамбулі слова \"економічній, соціальній і гуманітарній сферах\" замінити словами \"економічній, соціальній, ветеранській і гуманітарній сферах\".\n\n2. Доповнити статтею 10 -1 такого змісту:\n\n\" Стаття 10 -1 . Засади внутрішньої політики у ветеранській сфері\n\n1. Основними засадами внутрішньої політики у ветеранській сфері є:\n\nвпорядкування державної ветеранської політики шляхом визнання видатної ролі ветеранів війни, постраждалих учасників Революції Гідності в збереженні української державності, використання їх потенціалу, з урахуванням набутого військового досвіду, в економічній і соціальній сферах розвитку держави як елементу стратегії розвитку людського капіталу;\n\nнедопущення дискримінації за будь-якою ознакою з метою забезпечення прав і основоположних свобод людини та подолання стереотипних уявлень щодо незворотних змін у поведінці ветеранів війни внаслідок участі в бойових діях;\n\nстворення ефективної системи визначення індивідуальних потреб ветеранів війни та надання підтримки протягом їхнього життя після завершення військової служби;\n\nстворення та забезпечення належних умов для реалізації права на охорону здоров’я, освітніх, трудових, економічних, культурних, спортивних, соціальних прав ветеранів війни, членів їхніх сімей, членів сімей загиблих (померлих) ветеранів війни, членів сімей загиблих (померлих) Захисників і Захисниць України, членів сімей осіб, які захоплені в полон або які набули статусу осіб, зниклих безвісти за особливих обставин, постраждалих учасників Революції Гідності та членів сімей осіб, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\";\n\nстворення умов для надання ефективних і доступних медичних послуг та медичного обслуговування, реабілітації, абілітації, надання психологічної допомоги, з урахуванням індивідуальних потреб, ветеранам війни, членам їхніх сімей, членам сімей загиблих (померлих) ветеранів війни, членам сімей загиблих (померлих) Захисників і Захисниць України, членам сімей осіб, які захоплені в полон або які набули статусу осіб, зниклих безвісти за особливих обставин, постраждалим учасникам Революції Гідності та членам сімей осіб, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\";\n\nздійснення профілактики та лікування посттравматичного стресового розладу (ПТСР), суїцидальної поведінки, алкогольної, наркотичної чи ігрової залежності серед ветеранів війни;\n\nстворення та забезпечення функціонування ефективної системи повернення з військової служби до цивільного життя шляхом взаємодії сил безпеки і сил оборони та центрального органу виконавчої влади, що забезпечує формування та реалізує державну політику у сфері соціального захисту ветеранів війни;\n\nстворення умов для формування програм щодо інтеграції ветеранів війни та постраждалих учасників Революції Гідності в територіальні громади;\n\nсприяння ветеранам війни у здобутті економічної самостійності, залучення їх до ветеранського підприємництва, освітніх програм, зайнятості та працевлаштування;\n\nсприяння ветеранам війни у реалізації їхніх творчих можливостей та ініціатив, залучення їх до активної участі в соціальному, економічному та гуманітарному розвитку держави;\n\nпідтримка фізичної культури і спорту ветеранів війни;\n\nосучаснення системи соціального захисту ветеранів війни, членів їхніх сімей, членів сімей загиблих (померлих) ветеранів війни, членів сімей загиблих (померлих) Захисників і Захисниць України, членів сімей осіб, які захоплені в полон або які набули статусу осіб, зниклих безвісти за особливих обставин, постраждалих учасників Революції Гідності та членів сімей осіб, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\";\n\nсприяння у реалізації програм досудової та наглядової пробації для ветеранів війни, постраждалих учасників Революції Гідності;\n\nвиявлення поваги, вшанування пам’яті загиблих (померлих) ветеранів війни та осіб, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\";\n\nформування суспільної культури, вшанування пам’яті загиблих, повага та вдячність за подвиг ветеранам війни, постраждалим учасникам Революції Гідності та особам, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\";\n\nсприяння створенню матеріальної та нематеріальної культурної спадщини, яка пов’язана з українськими воєнними перемогами, українською військовою доблестю, Революцією Гідності, та поширення інформації про об’єкти такої спадщини як в Україні, так і поза її межами;\n\nсприяння залученню ветеранів війни, членів сімей загиблих (померлих) ветеранів війни, членів сімей загиблих (померлих) Захисників і Захисниць України, постраждалих учасників Революції Гідності та членів сімей осіб, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\", до національно-патріотичного та військово-патріотичного виховання, громадянської освіти;\n\nзабезпечення функціонування єдиної державної інформаційно-комунікаційної системи, призначеної для збирання, реєстрації, накопичення та зберігання інформації про ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб, членів сімей загиблих (померлих) ветеранів війни, членів сімей загиблих (померлих) Захисників і Захисниць України та членів сімей осіб, яким посмертно присвоєно звання Герой України за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народові, виявлені під час Революції Гідності, з врученням ордена \"Золота Зірка\";\n\nфінансове забезпечення заходів та програм, спрямованих на підтримку і розвиток ветеранської політики\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України у шестимісячний строк з дня набрання чинності цим Законом:\n\nзабезпечити прийняття необхідних для реалізації цього Закону нормативно-правових актів;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n11 березня 2025 року\n\n№ 4285-IX\n\nПро внесення змін до Закону України \"Про засади внутрішньої і зовнішньої політики\" щодо формування комплексного підходу до внутрішньої політики у ветеранській сфері\nЗакон України від 11.03.2025 № 4285-IX\n\nПрийняття від 11.03.2025\nПостійна адреса:\nhttps://zakon.rada.gov.ua/go/4285-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}