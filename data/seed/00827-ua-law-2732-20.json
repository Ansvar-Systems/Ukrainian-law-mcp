{
  "id": "ua-law-2732-20",
  "type": "statute",
  "title": "Закон України (2732-20)",
  "title_en": "",
  "short_name": "2732-20",
  "status": "in_force",
  "issued_date": "2022-11-04",
  "url": "https://zakon.rada.gov.ua/laws/show/2732-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про мобілізаційну підготовку та мобілізацію\" щодо бронювання військовозобов’язаних на період мобілізації та на воєнний час\n\n(Відомості Верховної Ради (ВВР), 2023, № 51, ст.130)\n\nВерховна Рада України постановляє:\n\nI. Внести до Закону України \"Про мобілізаційну підготовку та мобілізацію\" (Відомості Верховної Ради України, 2005 р., № 16, ст. 255 із наступними змінами) такі зміни:\n\n1. У статті 23 :\n\n1) в абзаці п’ятнадцятому частини першої слова \"податкової міліції\" замінити словами \"Бюро економічної безпеки України\";\n\n2) частину четверту після слова \"зазначені\" доповнити словами \"в абзаці другому частини першої та\".\n\n2. Статтю 25 викласти в такій редакції:\n\n\" Стаття 25. Організація і порядок бронювання військовозобов’язаних\n\n1. Бронюванню підлягають військовозобов’язані, які працюють:\n\n1) в органах державної влади, інших державних органах, органах місцевого самоврядування, у разі якщо це необхідно для забезпечення функціонування зазначених органів;\n\n2) на підприємствах, в установах і організаціях, яким встановлено мобілізаційні завдання (замовлення), у разі якщо це необхідно для виконання встановлених мобілізаційних завдань (замовлень);\n\n3) на підприємствах, в установах і організаціях, які здійснюють виробництво товарів, виконання робіт і надання послуг, необхідних для забезпечення потреб Збройних Сил України, інших військових формувань;\n\n4) на підприємствах, в установах і організаціях, які є критично важливими для функціонування економіки та забезпечення життєдіяльності населення в особливий період. Критерії та порядок, за якими здійснюється визначення підприємств, установ і організацій, які є критично важливими для функціонування економіки та забезпечення життєдіяльності населення в особливий період, встановлюються Кабінетом Міністрів України.\n\n2. Військовозобов’язані, зазначені у частині першій цієї статті, не підлягають прийняттю на службу у військовому резерві.\n\n3. Порядок та організація бронювання, переліки посад і професій військовозобов’язаних, які підлягають бронюванню на період мобілізації та на воєнний час, визначаються цим Законом, актами Президента України та Кабінету Міністрів України. Під час дії воєнного стану бронювання військовозобов’язаних може також здійснюватися за списком військовозобов’язаних, поданим у встановленому Кабінетом Міністрів України порядку відповідним органом державної влади, іншим державним органом, органом місцевого самоврядування, підприємством, установою, організацією, зазначеними в частині першій цієї статті\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України у двомісячний строк з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n4 листопада 2022 року\n\n№ 2732-IX\n\nПро внесення змін до Закону України \"Про мобілізаційну підготовку та мобілізацію\" щодо бронювання військовозобов'язаних на період мобілізації та на воєнний час\nЗакон України від 04.11.2022 № 2732-IX\n\nПрийняття від 04.11.2022\nПостійна адреса:\nhttps://zakon.rada.gov.ua/go/2732-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}