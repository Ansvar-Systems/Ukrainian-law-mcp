{
  "id": "ua-law-2168-20",
  "type": "statute",
  "title": "Закон України (2168-20)",
  "title_en": "",
  "short_name": "2168-20",
  "status": "in_force",
  "issued_date": "2022-04-01",
  "url": "https://zakon.rada.gov.ua/laws/show/2168-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо забезпечення допоміжними засобами реабілітації осіб, постраждалих внаслідок військової агресії Російської Федерації проти України\n\nВерховна Рада України постановляє :\n\nI. Внести зміни до таких законів України:\n\n1. У Законі України \"Про основи соціальної захищеності осіб з інвалідністю в Україні\" (Відомості Верховної Ради УРСР, 1991 р., № 21, ст. 252; 1994 р., № 45, ст. 404; 2004 р., № 37, ст. 453):\n\n1) у статті 36 слова \"технічними й іншими засобами\" замінити словами \"допоміжними засобами реабілітації\";\n\n2) статтю 41 викласти в такій редакції:\n\n\" Стаття 41 . Підприємствам та організаціям, що спеціалізуються на виробництві допоміжних засобів реабілітації для осіб з інвалідністю, встановлюються пільги з оподаткування в порядку і на умовах, визначених законом\".\n\n2. У Законі України \"Про реабілітацію осіб з інвалідністю в Україні\" (Відомості Верховної Ради України, 2006 р., № 2-3, ст. 36 із наступними змінами):\n\n1) статтю 4 після абзацу шостого доповнити новим абзацом такого змісту:\n\n\"осіб, які у період дії воєнного стану в Україні або окремих її місцевостях під час служби, трудової та іншої діяльності, проживання на відповідній території отримали поранення, контузію, каліцтво або захворювання внаслідок військової агресії Російської Федерації проти України, перебуваючи безпосередньо в районах проведення воєнних (бойових) дій та у період здійснення воєнних (бойових) дій або в районах, що піддавалися бомбардуванням, авіаударам та іншим збройним нападам, у частині забезпечення їх допоміжними засобами реабілітації, медичними виробами, реабілітаційними послугами на підставі висновків лікарсько-консультативних комісій закладів охорони здоров’я чи рішень військово-лікарських комісій незалежно від встановлення їм інвалідності, у тому числі за кордоном, у порядку та на умовах, визначених Кабінетом Міністрів України\".\n\nУ зв’язку з цим абзац сьомий вважати абзацом восьмим;\n\n2) у тексті Закону слова \"лікарсько-консультативні комісії лікувально-профілактичних закладів\" у всіх відмінках замінити словами \"лікарсько-консультативні комісії закладів охорони здоров’я\" у відповідному відмінку.\n\nII. Прикінцеві та перехідні положення\n\n1. Цей Закон набирає чинності з дня, наступного за днем його опублікування, крім пункту 1 розділу I цього Закону, який набирає чинності з 1 липня 2022 року.\n\n2. Установити, що у період дії воєнного стану:\n\nякщо особа має можливість згідно із Законом України \"Про реабілітацію у сфері охорони здоров’я\" отримати більшу за обсягом реабілітаційну допомогу у сфері охорони здоров’я, застосовуються положення Закону України \"Про реабілітацію у сфері охорони здоров’я\";\n\nякщо особа має право на один і той самий вид реабілітаційного заходу (реабілітаційної допомоги) згідно з цим Законом та одночасно згідно з іншими законодавчими актами, відповідний реабілітаційний захід (реабілітаційна допомога) надається лише за одним із них за вибором такої особи (незалежно від підстави встановлення) за місцем, де є можливість отримати такий реабілітаційний захід (реабілітаційну допомогу).\n\n3. Кабінету Міністрів України протягом одного місяця з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n1 квітня 2022 року\n\n№ 2168-IX\n\nПро внесення змін до деяких законів України щодо забезпечення допоміжними засобами реабілітації осіб, постраждалих внаслідок військової агресії Російської Федерації проти України\nЗакон України від 01.04.2022 № 2168-IX\n\nПрийняття від 01.04.2022\nПостійна адреса:\nhttps://zakon.rada.gov.ua/go/2168-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}