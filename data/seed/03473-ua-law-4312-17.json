{
  "id": "ua-law-4312-17",
  "type": "statute",
  "title": "Закон України (4312-17)",
  "title_en": "",
  "short_name": "4312-17",
  "status": "in_force",
  "issued_date": "2012-01-12",
  "url": "https://zakon.rada.gov.ua/laws/show/4312-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення основних термінів",
      "content": "1. У цьому Законі наведені нижче терміни вживаються в такому значенні:\nатестація працівників - процедура оцінки професійного рівня працівників кваліфікаційним вимогам і посадовим обов’язкам, проведення оцінки їх професійного рівня;\nнеформальне професійне навчання працівників - набуття працівниками професійних знань, умінь і навичок, не регламентоване місцем набуття, строком та формою навчання;\nпідтвердження кваліфікації працівників - процедура визначення відповідності професійних знань, умінь і навичок працівників установленим законодавством вимогам і посадовим обов’язкам, проведення оцінки їх професійного рівня шляхом атестації;\nпрацівник - фізична особа, яка працює за трудовим договором (контрактом) на підприємстві, в установі та організації незалежно від форми власності та виду діяльності або у фізичної особи, яка відповідно до законодавства використовує найману працю;\nпрофесійне навчання працівників - процес цілеспрямованого формування у працівників спеціальних знань, розвиток необхідних навичок та вмінь, що дають змогу підвищувати продуктивність праці, максимально якісно виконувати функціональні обов'язки, освоювати нові види професійної діяльності, що включає первинну професійну підготовку, перепідготовку і підвищення кваліфікації працівників відповідно до потреб виробництва;\nроботодавець - власник підприємства, установи, організації незалежно від форми власності та виду діяльності або уповноважений ним орган чи фізична особа, яка відповідно до законодавства використовує найману працю;\nформальне професійне навчання працівників - набуття працівниками професійних знань, умінь і навичок у навчальному закладі або безпосередньо у роботодавця відповідно до вимог державних стандартів освіти, за результатами якого видається документ про освіту встановленого зразка."
    },
    {
      "provision_ref": "art2",
      "section": "2",
      "title": "Стаття 2. Державна політика у сфері професійного розвитку працівників",
      "content": "1. Метою державної політики у сфері професійного розвитку працівників є підвищення їх конкурентоспроможності відповідно до суспільних потреб шляхом сприяння роботодавцю в ефективному використанні праці та забезпеченні досягнення належного професійного рівня працівниками.\n2. Державна політика у сфері професійного розвитку працівників формується за принципами:\nдоступності професійного розвитку працівникам;\nвільного вибору роботодавцем форм і методів забезпечення професійного розвитку працівників з урахуванням специфіки їх роботи;\nдодержання інтересів роботодавця та працівника;\nбезперервності процесу професійного розвитку працівників."
    },
    {
      "provision_ref": "art3",
      "section": "3",
      "title": "Стаття 3. Управління у сфері професійного розвитку працівників",
      "content": "1. Державне управління у сфері професійного розвитку працівників здійснюється центральним органом виконавчої влади, що забезпечує формування державної політики у сфері праці, трудових відносин та зайнятості населення, центральним органом виконавчої влади у сфері освіти і науки, іншими центральними та місцевими органами виконавчої влади відповідно до їх повноважень.\n2. Безпосереднє управління у сфері професійного розвитку працівників здійснюють роботодавці шляхом організації професійного навчання працівників, їх атестації."
    },
    {
      "provision_ref": "art4",
      "section": "4",
      "title": "Стаття 4. Діяльність роботодавців у сфері професійного розвитку працівників",
      "content": "1. Основними напрямами діяльності роботодавців у сфері професійного розвитку працівників є:\nрозроблення поточних та перспективних планів професійного навчання працівників;\nвизначення видів, форм і методів професійного навчання працівників;\nрозроблення та виконання робочих навчальних планів і програм професійного навчання працівників;\nорганізація професійного навчання працівників;\nдобір педагогічних кадрів та фахівців для проведення професійного навчання працівників безпосередньо у роботодавця;\nведення первинного та статистичного обліку кількості працівників, зокрема тих, які пройшли професійне навчання;\nстимулювання професійного зростання працівників;\nзабезпечення підвищення кваліфікації працівників безпосередньо у роботодавця або в навчальних закладах, як правило, не рідше ніж один раз на п’ять років;\nвизначення періодичності атестації працівників та організація її проведення;\nпроведення аналізу результатів атестації та здійснення заходів щодо підвищення професійного рівня працівників."
    },
    {
      "provision_ref": "art5",
      "section": "5",
      "title": "Стаття 5. Участь професійних спілок, організацій роботодавців, їх об’єднань у забезпеченні професійного розвитку працівників",
      "content": "1. Професійні спілки та їх об’єднання, організації роботодавців та їх об’єднання:\nберуть участь у формуванні та реалізації державної політики у сфері професійного розвитку працівників, здійсненні заходів, передбачених колективними договорами і угодами;\nздійснюють громадський контроль за дотриманням вимог нормативно-правових актів у сфері професійного розвитку працівників;\nспільно з органами державної влади беруть участь у моніторингу ринку праці та прогнозуванні його розвитку, формуванні державного замовлення на підготовку фахівців."
    },
    {
      "provision_ref": "art6",
      "section": "6",
      "title": "Стаття 6. Організація професійного навчання працівників",
      "content": "1. Організація професійного навчання працівників здійснюється роботодавцями з урахуванням потреб власної господарської або іншої діяльності відповідно до вимог законодавства.\n2. Професійне навчання працівників здійснюється безпосередньо у роботодавця та на договірній основі у професійно-технічних та вищих навчальних закладах, на підприємствах, в установах або організаціях.\n3. Роботодавець може утворити окремий підрозділ з питань професійного навчання працівників або покласти функції з організації такого навчання на відповідних фахівців.\n4. Професійне навчання працівників організовується в порядку, визначеному центральним органом виконавчої влади, що забезпечує формування державної політики у сфері праці, трудових відносин та зайнятості населення, за погодженням з центральним органом виконавчої влади у сфері освіти і науки, іншими заінтересованими центральними органами виконавчої влади, всеукраїнськими об’єднаннями професійних спілок, всеукраїнськими об’єднаннями організацій роботодавців.\n5. Роботодавці можуть здійснювати формальне і неформальне професійне навчання працівників.\n6. Формальне професійне навчання працівників робітничим професіям включає первинну професійну підготовку, перепідготовку та підвищення кваліфікації робітників і може здійснюватися безпосередньо у роботодавця або організовуватися на договірних умовах у професійно-технічних навчальних закладах, на підприємствах, в установах, організаціях, а працівників, які за класифікацією професій належать до категорій керівників, професіоналів і фахівців, - перепідготовку, стажування, спеціалізацію та підвищення кваліфікації і може організовуватися на договірних умовах у вищих навчальних закладах.\nЗа результатами формального професійного навчання працівникові видається документ про освіту встановленого зразка.\n7. Неформальне професійне навчання працівників здійснюється за їх згодою безпосередньо у роботодавця згідно з рішенням роботодавця за рахунок його коштів з урахуванням потреб власної господарської чи іншої діяльності."
    },
    {
      "provision_ref": "art7",
      "section": "7",
      "title": "Стаття 7. Форми професійного навчання працівників",
      "content": "1. Професійне навчання працівників здійснюється за денною, вечірньою (змінною), очно-заочною, дистанційною, екстернатною формою, з відривом і без відриву від виробництва та за індивідуальними навчальними планами.\n2. Професійне навчання працівників за робітничими професіями забезпечується шляхом:\nкурсового навчання, що передбачає формування навчальних груп і здійснюється в навчальних класах (лабораторіях);\nіндивідуального навчання, що передбачає навчання на робочому місці під керівництвом кваліфікованих робітників - інструкторів виробничого навчання."
    },
    {
      "provision_ref": "art8",
      "section": "8",
      "title": "Стаття 8. Навчальні плани і програми професійного навчання працівників",
      "content": "1. Професійне навчання працівників робітничим професіям здійснюється за навчальними планами і програмами, розробленими професійно-технічними навчальними закладами або підприємствами, установами, організаціями на підставі типових навчальних планів і програм.\n2. У разі підготовки, перепідготовки та підвищення кваліфікації працівників для виконання робіт з підвищеною небезпекою кількість годин для вивчення предмета \"Охорона праці\" визначається з урахуванням специфіки професії, умов праці та строку навчання, але не менш як кількість, що передбачена типовим положенням про порядок проведення навчання і перевірки знань з питань охорони праці, затвердженим центральним органом виконавчої влади, що забезпечує формування державної політики у сфері охорони праці."
    },
    {
      "provision_ref": "art9",
      "section": "9",
      "title": "Стаття 9. Кадрове забезпечення професійного навчання працівників безпосередньо у роботодавця",
      "content": "1. Професійне навчання працівників безпосередньо у роботодавця здійснюють викладачі, майстри виробничого навчання, інструктори виробничого навчання, які залучаються на умовах договору з надання освітніх послуг.\n2. Викладачі, які залучаються до здійснення професійного навчання безпосередньо у роботодавця, повинні мати повну вищу освіту за відповідним напрямом і стаж роботи за відповідною спеціальністю не менш як три роки.\nМайстри виробничого навчання повинні мати вищу освіту та стаж роботи за відповідною спеціальністю не менш як три роки.\nІнструктори виробничого навчання із складу кваліфікованих робітників повинні мати стаж роботи за професією не менш як три роки та рівень кваліфікації (розряд, клас, категорію) не нижчий, ніж передбачено навчальними планами і програмами, за якими здійснюється навчання робітників."
    },
    {
      "provision_ref": "art10",
      "section": "10",
      "title": "Стаття 10. Оплата праці осіб, які здійснюють професійне навчання працівників",
      "content": "1. Розмір оплати праці осіб, які залучаються до здійснення професійного навчання працівників, визначається у договорі про надання освітніх послуг і не може бути меншим, ніж розмір ставок погодинної оплати праці працівників усіх галузей економіки за проведення навчальних занять.\n2. Інструктори виробничого навчання можуть бути звільнені від виконання основної роботи із збереженням за ними середньої заробітної плати та місця роботи (посади) у разі проведення занять з робітниками-учнями у групах у складі п’яти і більше осіб."
    },
    {
      "provision_ref": "art11",
      "section": "11",
      "title": "Стаття 11. Атестація працівників",
      "content": "1. Роботодавці можуть проводити атестацію працівників.\n2. Категорії працівників, які підлягають атестації, та періодичність її проведення визначаються колективним договором.\nНа підприємствах, в установах та організаціях, у яких не укладаються колективні договори, категорії працівників, які підлягають атестації, строки та графік її проведення визначаються роботодавцем за погодженням з виборним органом первинної профспілкової організації.\n3. Атестація працівників проводиться не частіше ніж один раз на три роки.\n4. Атестація проводиться за рішенням роботодавця, яким затверджуються положення про проведення атестації, склад атестаційної комісії, графік проведення атестації. Інформація про проведення атестації доводиться до відома працівників не пізніше ніж за два місяці до її проведення.\n5. Атестаційна комісія формується з висококваліфікованих фахівців та представника виборного органу первинної профспілкової організації.\n6. Безпосередній керівник працівника, який підлягає атестації, не може бути членом атестаційної комісії.\n7. Атестація працівника проводиться тільки в його присутності.\n8. На кожного працівника, який підлягає атестації, безпосередній керівник складає характеристику, що подається атестаційній комісії після ознайомлення з нею працівника, але не пізніше ніж за тиждень до атестації.\n9. Не допускається проведення оцінки професійного рівня та кваліфікації працівника за ознаками, що безпосередньо не пов’язані з виконуваною роботою.\n10. Рішення атестаційної комісії приймається відкритим голосуванням простою більшістю голосів присутніх на засіданні членів комісії.\n11. Засідання атестаційної комісії вважається правоможним, якщо на ньому присутні не менш як дві третини її складу.\n12. Рішення атестаційної комісії доводиться до відома працівника та роботодавця протягом трьох днів після його прийняття."
    },
    {
      "provision_ref": "art12",
      "section": "12",
      "title": "Стаття 12. Категорії працівників, які не підлягають атестації",
      "content": "1. Атестації не підлягають:\nпрацівники, які відпрацювали на відповідній посаді менше одного року;\nвагітні жінки;\nособи, які здійснюють догляд за дитиною віком до трьох років або дитиною з інвалідністю, особою з інвалідністю з дитинства;\nодинокі матері або одинокі батьки, які мають дітей віком до чотирнадцяти років;\nнеповнолітні;\nособи, які працюють за сумісництвом.\nЗаконом чи колективним договором можуть установлюватися інші категорії працівників, які не підлягають атестації."
    },
    {
      "provision_ref": "art13",
      "section": "13",
      "title": "Стаття 13. Результати атестації",
      "content": "1. Атестаційна комісія приймає рішення про відповідність або невідповідність працівника займаній посаді або виконуваній роботі.\n2. У разі прийняття рішення про відповідність працівника займаній посаді або виконуваній роботі комісія може рекомендувати роботодавцеві зарахувати його до кадрового резерву, присвоїти чергову категорію, встановити надбавку до заробітної плати або збільшити її розмір, організувати стажування на більш високій посаді або направити на підвищення кваліфікації з метою просування по роботі.\n3. У разі прийняття рішення про невідповідність працівника займаній посаді або виконуваній роботі комісія може рекомендувати роботодавцеві перевести працівника за його згодою на іншу посаду чи роботу, що відповідає його професійному рівню, або направити на навчання з подальшою (не пізніше ніж через рік) повторною атестацією. Рекомендації комісії з відповідним обґрунтуванням доводяться до відома працівника у письмовій формі.\nУ разі відмови працівника від переведення на іншу посаду чи роботу, що відповідає його кваліфікаційному рівню, або від професійного навчання за рахунок коштів роботодавця роботодавець за результатами атестації має право звільнити працівника відповідно до Кодексу законів про працю України .\n4. Результати атестації можуть бути оскаржені працівником у порядку, встановленому законодавством."
    },
    {
      "provision_ref": "art14",
      "section": "14",
      "title": "Стаття 14. Організація підтвердження результатів неформального професійного навчання працівників",
      "content": "1. Для організації підтвердження результатів неформального професійного навчання працівників у складі державної служби зайнятості створюються центри визнання результатів неформального професійного навчання.\n2. Центри визнання результатів неформального професійного навчання забезпечують організацію підтвердження професійної кваліфікації працівника за результатами неформального професійного навчання. Для цього центри визнання результатів неформального професійного навчання залучають навчальні заклади державної служби зайнятості, інші професійно-технічні навчальні заклади, підприємства, організації, установи, які мають ліцензію на право здійснення освітньої діяльності за визначеними професіями. Результати неформального професійного навчання підтверджуються документом встановленого зразка про присвоєння або підвищення робітничої кваліфікації.\n3. Центри визнання результатів неформального професійного навчання мають право у разі необхідності отримувати від заінтересованих юридичних та фізичних осіб відомості про професійний досвід працівників.\n4. Порядок підтвердження результатів неформального професійного навчання працівників визначається Кабінетом Міністрів України."
    },
    {
      "provision_ref": "art15",
      "section": "15",
      "title": "Стаття 15. Фінансування заходів із забезпечення професійного розвитку працівників",
      "content": "1. Фінансування професійного розвитку працівників здійснюється роботодавцем за рахунок власних коштів та інших не заборонених законодавством джерел.\n2. Професійне навчання працівника може здійснюватися за його бажанням за рахунок власних коштів або коштів інших фізичних чи юридичних осіб.\n1. Цей Закон набирає чинності з дня, наступного за днем його опублікування.\n1 -1 . Положення цього Закону не поширюються на проведення атестації прокурорів, що здійснюється відповідно до розділу II \"Прикінцеві і перехідні положення\" Закону України \"Про внесення змін до деяких законодавчих актів України щодо першочергових заходів із реформи органів прокуратури\".\n2. Кабінету Міністрів України у тримісячний строк після набрання чинності цим Законом:\nподати на розгляд Верховної Ради України пропозиції щодо приведення законодавчих актів України у відповідність із цим Законом;\nпривести свої нормативно-правові акти у відповідність із цим Законом;\nзабезпечити приведення міністерствами та іншими центральними органами виконавчої влади своїх нормативно-правових актів у відповідність із цим Законом.\nВ.ЯНУКОВИЧ"
    }
  ],
  "definitions": []
}