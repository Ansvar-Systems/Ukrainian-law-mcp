{
  "id": "ua-access-public-information",
  "type": "statute",
  "title": "Про доступ до публічної інформації",
  "title_en": "On Access to Public Information",
  "short_name": "ЗУ ДПІ",
  "status": "in_force",
  "issued_date": "2011-01-13",
  "url": "https://zakon.rada.gov.ua/laws/show/2939-17",
  "description": "Establishes transparency obligations, access procedures, and remedies for denial of public information access.",
  "provisions": [
    {
      "provision_ref": "art1",
      "section": "1",
      "title": "Стаття 1. Публічна інформація",
      "content": "1. Публічна інформація - це відображена та задокументована будь-якими засобами та на будь-яких носіях інформація, що була отримана або створена в процесі виконання суб'єктами владних повноважень своїх обов'язків, передбачених чинним законодавством, або яка знаходиться у володінні суб'єктів владних повноважень, інших розпорядників публічної інформації, визначених цим Законом.\n2. Публічна інформація є відкритою, крім випадків, встановлених законом."
    },
    {
      "provision_ref": "art2",
      "section": "2",
      "title": "Стаття 2. Мета і сфера дії Закону",
      "content": "1. Метою цього Закону є забезпечення прозорості та відкритості суб'єктів владних повноважень і створення механізмів реалізації права кожного на доступ до публічної інформації.\n2. Цей Закон не поширюється на відносини щодо отримання інформації суб'єктами владних повноважень при здійсненні ними своїх функцій, а також на відносини у сфері звернень громадян, які регулюються спеціальним законом."
    },
    {
      "provision_ref": "art3",
      "section": "3",
      "title": "Стаття 3. Гарантії забезпечення права на доступ до публічної інформації",
      "content": "1. Право на доступ до публічної інформації гарантується:\n1) обов'язком розпорядників інформації надавати та оприлюднювати інформацію, крім випадків, передбачених законом;\n2) визначенням розпорядником інформації спеціальних структурних підрозділів або посадових осіб, які організовують у встановленому порядку доступ до публічної інформації, якою він володіє;\n3) максимальним спрощенням процедури подання запиту та отримання інформації;\n4) доступом до засідань колегіальних суб'єктів владних повноважень, крім випадків, передбачених законодавством;\n5) здійсненням парламентського, громадського та державного контролю за дотриманням прав на доступ до публічної інформації;\n6) юридичною відповідальністю за порушення законодавства про доступ до публічної інформації."
    },
    {
      "provision_ref": "art4",
      "section": "4",
      "title": "Стаття 4. Принципи забезпечення доступу до публічної інформації",
      "content": "1. Доступ до публічної інформації відповідно до цього Закону здійснюється на принципах:\n1) прозорості та відкритості діяльності суб'єктів владних повноважень;\n2) вільного отримання, поширення та будь-якого іншого використання інформації, що була надана або оприлюднена відповідно до цього Закону, крім обмежень, встановлених законом;\n3) рівноправності, незалежно від ознак раси, політичних, релігійних та інших переконань, статі, етнічного та соціального походження, майнового стану, місця проживання, мовних або інших ознак."
    },
    {
      "provision_ref": "art5",
      "section": "5",
      "title": "Стаття 5. Забезпечення доступу до інформації",
      "content": "1. Доступ до інформації забезпечується шляхом:\n1) систематичного та оперативного оприлюднення інформації:\nв офіційних друкованих виданнях;\nна офіційних веб-сайтах в мережі Інтернет;\nна єдиному державному веб-порталі відкритих даних;\nна інформаційних стендах;\nбудь-яким іншим способом;\n2) надання інформації за запитами на інформацію."
    },
    {
      "provision_ref": "art6",
      "section": "6",
      "title": "Стаття 6. Публічна інформація з обмеженим доступом",
      "content": "1. Інформацією з обмеженим доступом є:\n1) конфіденційна інформація;\n2) таємна інформація;\n3) службова інформація.\n2. Обмеження доступу до інформації здійснюється відповідно до закону при дотриманні сукупності таких вимог:\n1) виключно в інтересах національної безпеки, територіальної цілісності або громадського порядку з метою запобігання заворушенням чи кримінальним правопорушенням, для охорони здоров'я населення, для захисту репутації або прав інших людей, для запобігання розголошенню інформації, одержаної конфіденційно, або для підтримання авторитету і неупередженості правосуддя;\n2) розголошення інформації може завдати істотної шкоди цим інтересам;\n3) шкода від оприлюднення такої інформації переважає суспільний інтерес в її отриманні.\n3. Інформація з обмеженим доступом має надаватися розпорядником інформації, якщо він правомірно оприлюднив її раніше.\n4. Інформація з обмеженим доступом має надаватися розпорядником інформації, якщо немає законних підстав для обмеження у доступі до такої інформації, які існували раніше.\n5. Не може бути обмежено доступ до інформації про складання, розгляд і затвердження бюджетів, кошторисів розпорядників бюджетних коштів та плани використання бюджетних коштів одержувачів бюджетних коштів, а також їх виконання за розписами, бюджетними програмами та видатками (крім таємних видатків відповідно до статті 31 Бюджетного кодексу України), взяття розпорядниками та одержувачами бюджетних коштів бюджетних зобов’язань або здійснення розпорядження бюджетними коштами у будь-який інший спосіб, планування, формування, здійснення та виконання закупівлі товарів, робіт і послуг за бюджетні кошти, у тому числі оборонних закупівель (крім випадків, якщо окрема інформація про закупівлі товарів, робіт і послуг становить державну таємницю відповідно до Закону України \"Про державну таємницю\"), володіння, користування чи розпорядження державним, комунальним майном, у тому числі до копій відповідних документів, умови отримання цих коштів чи майна, прізвища, імена, по батькові фізичних осіб та найменування юридичних осіб, які отримали ці кошти або майно (крім випадків, передбачених частиною другою статті 23 Закону України \"Про основи національного спротиву\"). Не може бути також обмежено доступ до інформації про наявність у фізичних осіб податкового боргу. Не підлягає обмеженню також доступ до інформації про стан і результати перевірок та службових розслідувань фактів порушень, допущених у сферах діяльності, зазначених у цій частині. Доступ до зазначеної інформації забезпечується розпорядниками інформації відповідно до положень статті 5 цього Закону.\n6. Не належать до інформації з обмеженим доступом відомості, зазначені у декларації особи, уповноваженої на виконання функцій держави або місцевого самоврядування, поданій відповідно до Закону України \"Про запобігання корупції\", крім випадків, визначених зазначеним Законом.\n7. Не належить до інформації з обмеженим доступом інформація про структуру, принципи формування та розмір оплати праці, винагороди, додаткового блага керівника, заступника керівника юридичної особи публічного права, керівника, заступника керівника, члена наглядової ради державного чи комунального підприємства або державної чи комунальної організації, що має на меті одержання прибутку, особи, яка постійно або тимчасово обіймає посаду члена виконавчого органу чи входить до складу наглядової ради господарського товариства, у статутному капіталі якого більше 50 відсотків акцій (часток, паїв) прямо чи опосередковано належать державі та/або територіальній громаді.\n8. Обмеженню доступу підлягає інформація, а не документ. Якщо документ містить інформацію з обмеженим доступом, для ознайомлення надається інформація, доступ до якої необмежений."
    },
    {
      "provision_ref": "art7",
      "section": "7",
      "title": "Стаття 7. Конфіденційна інформація",
      "content": "1. Конфіденційна інформація - інформація, доступ до якої обмежено фізичною або юридичною особою, крім суб'єктів владних повноважень, та яка може поширюватися у визначеному ними порядку за їхнім бажанням відповідно до передбачених ними умов. Не може бути віднесена до конфіденційної інформація, зазначена в частині першій і другій статті 13 цього Закону.\n2. Розпорядники інформації, визначені частиною першою статті 13 цього Закону, які володіють конфіденційною інформацією, можуть поширювати її лише за згодою осіб, які обмежили доступ до інформації, а за відсутності такої згоди - лише в інтересах національної безпеки, економічного добробуту та прав людини."
    },
    {
      "provision_ref": "art8",
      "section": "8",
      "title": "Стаття 8. Таємна інформація",
      "content": "1. Таємна інформація - інформація, доступ до якої обмежується відповідно до частини другої статті 6 цього Закону, розголошення якої може завдати шкоди особі, суспільству і державі. Таємною визнається інформація, яка містить державну, професійну, банківську, розвідувальну таємницю, таємницю досудового розслідування та іншу передбачену законом таємницю.\n2. Порядок доступу до таємної інформації регулюється цим Законом та спеціальними законами."
    },
    {
      "provision_ref": "art9",
      "section": "9",
      "title": "Стаття 9. Службова інформація",
      "content": "1. Відповідно до вимог частини другої статті 6 цього Закону до службової може належати така інформація:\n1) що міститься в документах суб'єктів владних повноважень, які становлять внутрівідомчу службову кореспонденцію, доповідні записки, рекомендації, якщо вони пов'язані з розробкою напряму діяльності установи або здійсненням контрольних, наглядових функцій органами державної влади, процесом прийняття рішень і передують публічному обговоренню та/або прийняттю рішень;\n2) зібрана в процесі оперативно-розшукової, контррозвідувальної діяльності, у сфері оборони країни, яку не віднесено до державної таємниці.\n2. Документам, що містять інформацію, яка становить службову інформацію, присвоюється гриф \"для службового користування\". Доступ до таких документів надається відповідно до частини другої статті 6 цього Закону.\n3. Перелік відомостей , що становлять службову інформацію, який складається органами державної влади, органами місцевого самоврядування, іншими суб'єктами владних повноважень, у тому числі на виконання делегованих повноважень, не може бути обмеженим у доступі."
    },
    {
      "provision_ref": "art10",
      "section": "10",
      "title": "Стаття 10. Доступ до інформації про особу",
      "content": "1. Кожна особа має право:\n1) знати у період збирання інформації, але до початку її використання, які відомості про неї та з якою метою збираються, як, ким і з якою метою вони використовуються, передаються чи поширюються, крім випадків, встановлених законом;\n2) доступу до інформації про неї, яка збирається та зберігається;\n3) вимагати виправлення неточної, неповної, застарілої інформації про себе, знищення інформації про себе, збирання, використання чи зберігання якої здійснюється з порушенням вимог закону;\n4) на ознайомлення за рішенням суду з інформацією про інших осіб, якщо це необхідно для реалізації та захисту прав та законних інтересів;\n5) на відшкодування шкоди у разі розкриття інформації про цю особу з порушенням вимог, визначених законом.\n2. Обсяг інформації про особу, що збирається, зберігається і використовується розпорядниками інформації, має бути максимально обмеженим і використовуватися лише з метою та у спосіб, визначений законом.\n3. Розпорядники інформації, які володіють інформацією про особу, зобов'язані:\n1) надавати її безперешкодно і безкоштовно на вимогу осіб, яких вона стосується, крім випадків, передбачених законом;\n2) використовувати її лише з метою та у спосіб, визначений законом;\n3) вживати заходів щодо унеможливлення несанкціонованого доступу до неї інших осіб;\n4) виправляти неточну та застарілу інформацію про особу самостійно або на вимогу осіб, яких вона стосується.\n4. Зберігання інформації про особу не повинно тривати довше, ніж це необхідно для досягнення мети, задля якої ця інформація збиралася.\n5. Відмова особі в доступі до інформації про неї, приховування, незаконне збирання, використання, зберігання чи поширення інформації можуть бути оскаржені."
    },
    {
      "provision_ref": "art10-1",
      "section": "10-1",
      "title": "Стаття 10-1. Публічна інформація у формі відкритих даних",
      "content": "1. Публічна інформація у формі відкритих даних - це публічна інформація у форматі, що дозволяє її автоматизоване оброблення електронними засобами, вільний та безоплатний доступ до неї, а також її подальше використання.\nРозпорядники інформації зобов’язані надавати публічну інформацію у формі відкритих даних на запит, оприлюднювати і регулярно оновлювати її на єдиному державному веб-порталі відкритих даних та на своїх веб-сайтах.\n2. Публічна інформація у формі відкритих даних є дозволеною для її подальшого вільного використання та поширення.\nБудь-яка особа може вільно копіювати, публікувати, поширювати, використовувати, у тому числі в комерційних цілях, у поєднанні з іншою інформацією або шляхом включення до складу власного продукту, публічну інформацію у формі відкритих даних з обов’язковим посиланням на джерело отримання такої інформації.\n3. Публічна інформація, що містить персональні дані фізичної особи, оприлюднюється та надається на запит у формі відкритих даних у разі додержання однієї з таких умов:\n1) персональні дані знеособлені та захищені відповідно до Закону України \"Про захист персональних даних\";\n2) фізичні особи (суб’єкти даних), персональні дані яких містяться в інформації у формі відкритих даних, надали свою згоду на поширення таких даних відповідно до Закону України \"Про захист персональних даних\";\n3) надання чи оприлюднення такої інформації передбачено законом;\n4) обмеження доступу до такої інформації (віднесення її до інформації з обмеженим доступом) заборонено законом.\n4. Перелік наборів даних , що підлягають оприлюдненню у формі відкритих даних, вимоги до формату і структури таких наборів даних, періодичність їх оновлення визначаються Кабінетом Міністрів України. При цьому до такого переліку Кабінет Міністрів України обов’язково включає інформацію, доступ до якої у формі відкритих даних передбачено законом.\nСтворення та забезпечення функціонування єдиного державного веб-порталу відкритих даних здійснюється центральним органом виконавчої влади, що реалізує державну політику у сфері електронного урядування."
    },
    {
      "provision_ref": "art11",
      "section": "11",
      "title": "Стаття 11. Захист особи, яка оприлюднює інформацію",
      "content": "1. Посадові та службові особи не підлягають юридичній відповідальності, незважаючи на порушення своїх обов'язків, за розголошення інформації про правопорушення або відомостей, що стосуються серйозної загрози здоров'ю чи безпеці громадян, довкіллю, якщо особа при цьому керувалася добрими намірами та мала обґрунтоване переконання, що інформація є достовірною, а також містить докази правопорушення або стосується істотної загрози здоров'ю чи безпеці громадян, довкіллю."
    },
    {
      "provision_ref": "art12",
      "section": "12",
      "title": "Стаття 12. Визначення та перелік суб'єктів",
      "content": "1. Суб'єктами відносин у сфері доступу до публічної інформації є:\n1) запитувачі інформації - фізичні, юридичні особи, об'єднання громадян без статусу юридичної особи, крім суб'єктів владних повноважень;\n2) розпорядники інформації - суб'єкти, визначені у статті 13 цього Закону;\n3) структурний підрозділ або відповідальна особа з питань доступу до публічної інформації розпорядників інформації."
    },
    {
      "provision_ref": "art13",
      "section": "13",
      "title": "Стаття 13. Розпорядники інформації",
      "content": "1. Розпорядниками інформації для цілей цього Закону визнаються:\n1) суб'єкти владних повноважень - органи державної влади, інші державні органи, органи місцевого самоврядування, органи влади Автономної Республіки Крим, інші суб'єкти, що здійснюють владні управлінські функції відповідно до законодавства та рішення яких є обов'язковими для виконання;\n2) юридичні особи, що фінансуються з державного, місцевих бюджетів, бюджету Автономної Республіки Крим, - стосовно інформації щодо використання бюджетних коштів;\n3) особи, якщо вони виконують делеговані повноваження суб'єктів владних повноважень згідно із законом чи договором, включаючи надання освітніх, оздоровчих, соціальних або інших державних послуг, - стосовно інформації, пов'язаної з виконанням їхніх обов'язків;\n4) суб'єкти господарювання, які займають домінуюче становище на ринку або наділені спеціальними чи виключними правами, або є природними монополіями, - стосовно інформації щодо умов постачання товарів, послуг та цін на них;\n5) юридичні особи публічного права, державні/комунальні підприємства або державні/комунальні організації, що мають на меті одержання прибутку, господарські товариства, у статутному капіталі яких більше 50 відсотків акцій (часток, паїв) прямо чи опосередковано належать державі та/або територіальній громаді, - щодо інформації про структуру, принципи формування та розмір оплати праці, винагороди, додаткового блага їх керівника, заступника керівника, особи, яка постійно або тимчасово обіймає посаду члена виконавчого органу чи входить до складу наглядової ради.\n2. До розпорядників інформації, зобов'язаних оприлюднювати та надавати за запитами інформацію, визначену в цій статті, у порядку, передбаченому цим Законом, прирівнюються суб'єкти господарювання, які володіють:\n1) інформацією про стан довкілля;\n2) інформацією про якість харчових продуктів і предметів побуту;\n3) інформацією про аварії, катастрофи, небезпечні природні явища та інші надзвичайні події, що сталися або можуть статися і загрожують здоров'ю та безпеці громадян;\n4) іншою інформацією, що становить суспільний інтерес (суспільно необхідною інформацією).\n3. На розпорядників інформації, визначених у пунктах 2, 3, 4 частини першої та в частині другій цієї статті, юридичних осіб публічного права з числа розпорядників інформації, визначених у пункті 5 частини першої цієї статті, вимоги цього Закону поширюються лише в частині надання відповідної інформації за запитами.\n4. Усі розпорядники інформації незалежно від нормативно-правового акта, на підставі якого вони діють, при вирішенні питань щодо доступу до інформації мають керуватися цим Законом."
    },
    {
      "provision_ref": "art14",
      "section": "14",
      "title": "Стаття 14. Обов'язки розпорядників інформації",
      "content": "1. Розпорядники інформації зобов'язані:\n1) оприлюднювати інформацію, передбачену цим та іншими законами;\n2) систематично вести облік документів, що знаходяться в їхньому володінні;\n3) вести облік запитів на інформацію;\n4) визначати спеціальні місця для роботи запитувачів з документами чи їх копіями, а також надавати право запитувачам робити виписки з них, фотографувати, копіювати, сканувати їх, записувати на будь-які носії інформації тощо;\n5) мати спеціальні структурні підрозділи або призначати відповідальних осіб для забезпечення доступу запитувачів до інформації та оприлюднення інформації;\n6) надавати та оприлюднювати достовірну, точну та повну інформацію, а також у разі потреби перевіряти правильність та об’єктивність наданої інформації і оновлювати оприлюднену інформацію."
    },
    {
      "provision_ref": "art15",
      "section": "15",
      "title": "Стаття 15. Оприлюднення інформації розпорядниками",
      "content": "1. Розпорядники інформації зобов'язані оприлюднювати:\n1) інформацію про організаційну структуру, місію, функції, повноваження, основні завдання, напрями діяльності та фінансові ресурси (структуру та обсяг бюджетних коштів, порядок та механізм їх витрачання, структуру, принципи формування та розмір оплати праці, винагороди, додаткового блага керівника, заступника керівника юридичної особи публічного права, керівника, заступника керівника, члена наглядової ради державного чи комунального підприємства або державної чи комунальної організації, що має на меті одержання прибутку, особи, яка постійно або тимчасово обіймає посаду члена виконавчого органу чи входить до складу наглядової ради господарського товариства, у статутному капіталі якого більше 50 відсотків акцій (часток, паїв) прямо чи опосередковано належать державі та/або територіальній громаді, тощо), а також інформацію, зазначену в частині п’ятій статті 6 цього Закону;\n2) нормативно-правові акти, акти індивідуальної дії (крім внутрішньоорганізаційних), прийняті розпорядником, проекти рішень, що підлягають обговоренню, інформацію про нормативно-правові засади діяльності;\n3) перелік та умови отримання послуг, що надаються цими органами, форми і зразки документів, правила їх заповнення;\n4) порядок складання, подання запиту на інформацію, оскарження рішень розпорядників інформації, дій чи бездіяльності;\n5) інформацію про систему обліку, види інформації, яку зберігає розпорядник;\n5 -1 ) перелік наборів даних, що оприлюднюються у формі відкритих даних;\n6) інформацію про механізми чи процедури, за допомогою яких громадськість може представляти свої інтереси або в інший спосіб впливати на реалізацію повноважень розпорядника інформації;\n7) плани проведення та порядок денний своїх відкритих засідань;\n8) розташування місць, де надаються необхідні запитувачам форми і бланки установи;\n9) загальні правила роботи установи, правила внутрішнього трудового розпорядку;\n10) звіти, в тому числі щодо задоволення запитів на інформацію;\n11) інформацію про діяльність суб'єктів владних повноважень, а саме про:\nїхні місцезнаходження, поштову адресу, номери засобів зв'язку, адреси офіційного веб-сайту та електронної пошти;\nпрізвище, ім'я та по батькові, службові номери засобів зв'язку, адреси електронної пошти керівника органу та його заступників, а також керівників структурних та регіональних підрозділів, основні функції структурних та регіональних підрозділів, крім випадків, коли ці відомості належать до інформації з обмеженим доступом;\nрозклад роботи та графік прийому громадян;\nвакансії, порядок та умови проходження конкурсу на заміщення вакантних посад;\nперелік та умови надання послуг, форми і зразки документів, необхідних для надання послуг, правила їх оформлення;\nперелік і службові номери засобів зв'язку підприємств, установ та організацій, що належать до сфери їх управління, та їх керівників, крім підприємств, установ та організацій, створених з метою конспірації, оперативно-розшукової або контррозвідувальної діяльності;\nпорядок складання, подання запиту на інформацію, оскарження рішень суб'єктів владних повноважень, їх дій чи бездіяльності;\nсистему обліку, види інформації, якою володіє суб'єкт владних повноважень;\n12) іншу інформацію про діяльність суб'єктів владних повноважень, порядок обов'язкового оприлюднення якої встановлений законом.\n2. Інформація, передбачена частиною першою цієї статті, підлягає обов’язковому оприлюдненню невідкладно, але не пізніше п’яти робочих днів з дня затвердження документа, крім випадків, передбачених частиною третьою цієї статті.\n3. Визначені у пункті 5 частини першої статті 13 цього Закону державні чи комунальні підприємства, державні чи комунальні організації, що мають на меті одержання прибутку, господарські товариства, у статутному капіталі яких більше 50 відсотків акцій (часток, паїв) прямо чи опосередковано належать державі та/або територіальній громаді, щомісяця (не пізніше 5 числа наступного місяця) та за підсумками року (не пізніше 1 лютого наступного року) оприлюднюють на своєму офіційному веб-сайті інформацію про структуру, принципи формування та розмір оплати праці, винагороди, додаткового блага їх керівника, заступника керівника, особи, яка постійно або тимчасово обіймає посаду члена виконавчого органу чи входить до складу наглядової ради, із зазначенням дати оприлюднення і оновлення такої інформації.\n4. Проекти нормативно-правових актів, рішень органів місцевого самоврядування, розроблені відповідними розпорядниками, оприлюднюються ними не пізніш як за 10 робочих днів до дати їх розгляду з метою прийняття.\nПроекти рішень органів місцевого самоврядування про передачу земельних ділянок у користування для розгортання, експлуатації електронних комунікаційних мереж постачальникам електронних комунікаційних мереж та/або послуг, які відповідно до Закону України \"Про електронні комунікації\" внесені до реєстру постачальників електронних комунікаційних мереж та послуг; про передачу земельних ділянок у користування для розміщення лінійних об’єктів енергетичної інфраструктури, трубопроводів, інших лінійних комунікацій, про розроблення та затвердження документації із землеустрою щодо таких земельних ділянок, про проведення їх нормативної грошової оцінки або про надання мотивованої відмови у вчиненні зазначених дій оприлюднюються органами місцевого самоврядування не пізніш як за п’ять робочих днів до дати їх розгляду.\nВимоги цієї частини щодо строку оприлюднення не застосовуються до проектів рішень органів місцевого самоврядування, спрямованих на надання адміністративних послуг, якщо це призведе до порушення встановленого законом строку надання відповідної адміністративної послуги.\n5. Невідкладному оприлюдненню підлягає будь-яка інформація про факти, що загрожують життю, здоров'ю та/або майну осіб, і про заходи, які застосовуються у зв'язку з цим.\n6. Розпорядники інформації можуть оприлюднювати публічну інформацію на своєму офіційному веб-сайті, у власних офіційних друкованих виданнях та/або у медіа на підставі договорів про висвітлення діяльності, укладених із суб’єктами у сфері медіа. У разі наявності у розпорядника інформації офіційного веб-сайту така інформація обов’язково оприлюднюється на веб-сайті із зазначенням дати оприлюднення документа і дати оновлення інформації."
    },
    {
      "provision_ref": "art15-1",
      "section": "15-1",
      "title": "Стаття 15-1. Офіційні друковані видання",
      "content": "1. Офіційними друкованими виданнями є видання Президента України, Верховної Ради України, Кабінету Міністрів України, Конституційного Суду України, Верховного Суду, вищих спеціалізованих судів, центральних органів виконавчої влади, інших державних органів, органів місцевого самоврядування, що видаються з метою офіційного опублікування нормативно-правових актів, рішень цих органів та інформації, обов’язковість опублікування якої передбачено законодавством, та під час підготовки яких не використовується творча праця журналістів.\n2. Офіційні друковані видання забезпечують доведення до відома громадськості законів України та інших нормативно-правових актів.\n3. Забороняється розміщувати в офіційних друкованих виданнях рекламу або будь-яку іншу інформацію, обов’язковість опублікування якої не передбачено законодавством."
    },
    {
      "provision_ref": "art16",
      "section": "16",
      "title": "Стаття 16. Відповідальні особи з питань доступу до публічної інформації",
      "content": "1. Розпорядник інформації відповідає за визначення завдань та забезпечення діяльності структурного підрозділу або відповідальної особи з питань доступу до публічної інформації розпорядників інформації, відповідальних за опрацювання, систематизацію, аналіз та контроль щодо задоволення запиту на інформацію, надання консультацій під час оформлення запиту, а також за оприлюднення інформації, передбаченої цим Законом.\n2. Запит, що пройшов реєстрацію в установленому розпорядником інформації порядку, обробляється відповідальними особами з питань доступу до публічної інформації."
    },
    {
      "provision_ref": "art17",
      "section": "17",
      "title": "Стаття 17. Контроль за забезпеченням доступу до публічної інформації",
      "content": "1. Парламентський контроль за дотриманням права людини на доступ до інформації здійснюється Уповноваженим Верховної Ради України з прав людини, тимчасовими слідчими комісіями Верховної Ради України, народними депутатами України.\n2. Громадський контроль за забезпеченням розпорядниками інформації доступу до публічної інформації здійснюється депутатами місцевих рад, громадськими організаціями, громадськими радами, громадянами особисто шляхом проведення відповідних громадських слухань, громадської експертизи тощо.\n3. Державний контроль за забезпеченням розпорядниками інформації доступу до інформації здійснюється відповідно до закону."
    },
    {
      "provision_ref": "art18",
      "section": "18",
      "title": "Стаття 18. Реєстрація документів розпорядника інформації",
      "content": "1. Для забезпечення збереження та доступу до публічної інформації документи, що знаходяться у суб'єктів владних повноважень, підлягають обов'язковій реєстрації в системі обліку, що має містити:\n1) назву документа;\n2) дату створення документа;\n3) дату надходження документа;\n4) джерело інформації (автор, відповідний підрозділ);\n5) передбачену законом підставу віднесення інформації до категорії з обмеженим доступом;\n6) строк обмеження доступу до інформації, у разі якщо вона віднесена до інформації з обмеженим доступом;\n7) галузь;\n8) ключові слова;\n9) тип, носій (текстовий документ, електронний документ, плівки, відеозаписи, аудіозаписи тощо);\n10) вид (нормативні акти, угоди, рішення, протоколи, звіти, прес-релізи);\n11) проекти рішень (доповідні записки, звернення, заяви, подання, пропозиції, листи тощо);\n12) форму та місце зберігання документа тощо.\n2. Доступ до системи обліку, що містить інформацію про документ, що знаходиться у суб'єкта владних повноважень, забезпечується шляхом:\n1) оприлюднення на офіційних веб-сайтах суб'єктів владних повноважень такої інформації, а в разі їх відсутності - в інший прийнятний спосіб;\n2) надання доступу до системи за запитами.\n3. Система обліку публічної інформації не може бути віднесена до категорії інформації з обмеженим доступом.\n4. Розпорядники інформації несуть відповідальність за забезпечення доступу до системи обліку відповідно до закону."
    },
    {
      "provision_ref": "art19",
      "section": "19",
      "title": "Стаття 19. Оформлення запитів на інформацію",
      "content": "1. Запит на інформацію - це прохання особи до розпорядника інформації надати публічну інформацію, що знаходиться у його володінні.\n2. Запитувач має право звернутися до розпорядника інформації із запитом на інформацію незалежно від того, стосується ця інформація його особисто чи ні, без пояснення причини подання запиту.\n3. Запит на інформацію може бути індивідуальним або колективним. Запити можуть подаватися в усній, письмовій чи іншій формі (поштою, факсом, телефоном, електронною поштою) на вибір запитувача.\n4. Письмовий запит подається в довільній формі.\n5. Запит на інформацію має містити:\n1) ім'я (найменування) запитувача, поштову адресу або адресу електронної пошти, а також номер засобу зв'язку, якщо такий є;\n2) загальний опис інформації або вид, назву, реквізити чи зміст документа, щодо якого зроблено запит, якщо запитувачу це відомо;\n3) підпис і дату за умови подання запиту в письмовій формі.\n6. З метою спрощення процедури оформлення письмових запитів на інформацію особа може подавати запит шляхом заповнення відповідних форм запитів на інформацію , які можна отримати в розпорядника інформації та на офіційному веб-сайті відповідного розпорядника. Зазначені форми мають містити стислу інструкцію щодо процедури подання запиту на інформацію, її отримання тощо.\n7. У разі якщо з поважних причин (інвалідність, обмежені фізичні можливості тощо) особа не може подати письмовий запит, його має оформити відповідальна особа з питань доступу до публічної інформації, обов'язково зазначивши в запиті своє ім'я, контактний телефон, та надати копію запиту особі, яка його подала."
    },
    {
      "provision_ref": "art20",
      "section": "20",
      "title": "Стаття 20. Строк розгляду запитів на інформацію",
      "content": "1. Розпорядник інформації має надати відповідь на запит на інформацію не пізніше п'яти робочих днів з дня отримання запиту.\n2. У разі якщо запит на інформацію стосується інформації, необхідної для захисту життя чи свободи особи, щодо стану довкілля, якості харчових продуктів і предметів побуту, аварій, катастроф, небезпечних природних явищ та інших надзвичайних подій, що сталися або можуть статись і загрожують безпеці громадян, відповідь має бути надана не пізніше 48 годин з дня отримання запиту.\n3. Клопотання про термінове опрацювання запиту має бути обґрунтованим.\n4. У разі якщо запит стосується надання великого обсягу інформації або потребує пошуку інформації серед значної кількості даних, розпорядник інформації може продовжити строк розгляду запиту до 20 робочих днів з обґрунтуванням такого продовження. Про продовження строку розпорядник інформації повідомляє запитувача в письмовій формі не пізніше п'яти робочих днів з дня отримання запиту."
    },
    {
      "provision_ref": "art21",
      "section": "21",
      "title": "Стаття 21. Плата за надання інформації",
      "content": "1. Інформація на запит надається безкоштовно.\n2. У разі якщо задоволення запиту на інформацію передбачає виготовлення копій документів обсягом більш як 10 сторінок, запитувач зобов'язаний відшкодувати фактичні витрати на копіювання та друк.\n3. Розмір фактичних витрат визначається відповідним розпорядником на копіювання та друк в межах граничних норм , встановлених Кабінетом Міністрів України. У разі якщо розпорядник інформації не встановив розміру плати за копіювання або друк, інформація надається безкоштовно.\n4. При наданні особі інформації про неї та інформації, що становить суспільний інтерес, плата за копіювання та друк не стягується, крім випадків надання інформації у сфері реєстрації викидів та перенесення забруднювачів і відходів. Надання інформації у сфері реєстрації викидів та перенесення забруднювачів і відходів здійснюється в порядку, визначеному частинами першою - третьою цієї статті."
    },
    {
      "provision_ref": "art22",
      "section": "22",
      "title": "Стаття 22. Відмова та відстрочка в задоволенні запиту на інформацію",
      "content": "1. Розпорядник інформації має право відмовити в задоволенні запиту в таких випадках:\n1) розпорядник інформації не володіє і не зобов'язаний відповідно до його компетенції, передбаченої законодавством, володіти інформацією, щодо якої зроблено запит;\n2) інформація, що запитується, належить до категорії інформації з обмеженим доступом відповідно до частини другої статті 6 цього Закону;\n3) особа, яка подала запит на інформацію, не оплатила передбачені статтею 21 цього Закону фактичні витрати, пов'язані з копіюванням або друком;\n4) не дотримано вимог до запиту на інформацію, передбачених частиною п'ятою статті 19 цього Закону.\n2. Відповідь розпорядника інформації про те, що інформація може бути одержана запитувачем із загальнодоступних джерел, або відповідь не по суті запиту вважається неправомірною відмовою в наданні інформації.\n3. Розпорядник інформації, який не володіє запитуваною інформацією, але якому за статусом або характером діяльності відомо або має бути відомо, хто нею володіє, зобов'язаний направити цей запит належному розпоряднику з одночасним повідомленням про це запитувача. У такому разі відлік строку розгляду запиту на інформацію починається з дня отримання запиту належним розпорядником.\n4. У відмові в задоволенні запиту на інформацію має бути зазначено:\n1) прізвище, ім'я, по батькові та посаду особи, відповідальної за розгляд запиту розпорядником інформації;\n2) дату відмови;\n3) мотивовану підставу відмови;\n4) порядок оскарження відмови;\n5) підпис.\n5. Відмова в задоволенні запиту на інформацію надається в письмовій формі.\n6. Відстрочка в задоволенні запиту на інформацію допускається в разі, якщо запитувана інформація не може бути надана для ознайомлення в передбачені цим Законом строки у разі настання обставин непереборної сили. Рішення про відстрочку доводиться до відома запитувача у письмовій формі з роз'ясненням порядку оскарження прийнятого рішення.\n7. У рішенні про відстрочку в задоволенні запиту на інформацію має бути зазначено:\n1) прізвище, ім'я, по батькові та посаду особи, відповідальної за розгляд запиту розпорядником інформації;\n2) дату надсилання або вручення повідомлення про відстрочку;\n3) причини, у зв'язку з якими запит на інформацію не може бути задоволений у встановлений цим Законом строк;\n4) строк, у який буде задоволено запит;\n5) підпис."
    },
    {
      "provision_ref": "art23",
      "section": "23",
      "title": "Стаття 23. Право на оскарження рішень, дій чи бездіяльності розпорядників інформації",
      "content": "1. Рішення, дії чи бездіяльність розпорядників інформації можуть бути оскаржені до керівника розпорядника, вищого органу або суду.\n2. Запитувач має право оскаржити:\n1) відмову в задоволенні запиту на інформацію;\n2) відстрочку задоволення запиту на інформацію;\n3) ненадання відповіді на запит на інформацію;\n4) надання недостовірної або неповної інформації;\n5) несвоєчасне надання інформації;\n6) невиконання розпорядниками обов'язку оприлюднювати інформацію відповідно до статті 15 цього Закону;\n7) інші рішення, дії чи бездіяльність розпорядників інформації, що порушили законні права та інтереси запитувача.\n3. Оскарження рішень, дій чи бездіяльності розпорядників інформації до суду здійснюється відповідно до Кодексу адміністративного судочинства України ."
    },
    {
      "provision_ref": "art24",
      "section": "24",
      "title": "Стаття 24. Відповідальність за порушення законодавства про доступ до публічної інформації",
      "content": "1. Відповідальність за порушення законодавства про доступ до публічної інформації несуть особи, винні у вчиненні таких порушень:\n1) ненадання відповіді на запит;\n2) ненадання інформації на запит;\n3) безпідставна відмова у задоволенні запиту на інформацію;\n4) неоприлюднення інформації відповідно до статті 15 цього Закону;\n5) надання або оприлюднення недостовірної, неточної або неповної інформації;\n6) несвоєчасне надання інформації;\n7) необґрунтоване віднесення інформації до інформації з обмеженим доступом;\n8) нездійснення реєстрації документів;\n9) навмисне приховування або знищення інформації чи документів.\n2. Особи, на думку яких їхні права та законні інтереси порушені розпорядниками інформації, мають право на відшкодування матеріальної та моральної шкоди в порядку, визначеному законом.\n1. Цей Закон набирає чинності через три місяці з дня його опублікування.\n2. До приведення законодавства України у відповідність із цим Законом акти законодавства України застосовуються в частині, що не суперечить цьому Закону.\n3. Внести зміни до таких законодавчих актів України:\n1) у Кодексі України про адміністративні правопорушення (Відомості Верховної Ради УРСР, 1984 р., додаток до № 51, ст. 1122):\nу статті 212 -3 :\nчастину першу після слів \"Про інформацію\" доповнити словами \"Про доступ до публічної інформації\";\nпримітку викласти в такій редакції:\n\"Примітка. Особи, визначені в примітці до статті 212 -26 цього Кодексу, притягаються до відповідальності за діяння, передбачені даною статтею, згідно із статтею 212 -26 \";\nчастину першу статті 212 -26 після слів \"Про інформацію\" доповнити словами \"Про доступ до публічної інформації\";\n2) у назві та абзаці першому частини першої статті 330 Кримінального кодексу України (Відомості Верховної Ради України, 2001 р., № 25-26, ст. 131) слова \"яка є власністю держави\" замінити словами \"яка знаходиться у володінні держави\";\n3) частину десяту статті 9 Закону України \"Про оперативно-розшукову діяльність\" (Відомості Верховної Ради України, 1992 р., № 22, ст. 303; 2000 р., № 10, ст. 79) доповнити двома реченнями такого змісту: \"Забороняється оприлюднювати або надавати зібрані відомості, а також інформацію щодо проведення або непроведення стосовно певної особи оперативно-розшукової діяльності до прийняття рішення за результатами такої діяльності. Питання оприлюднення або надання такої інформації після прийняття рішення регулюється законом\";\n4) статтю 9 Закону України \"Про контррозвідувальну діяльність\" (Відомості Верховної Ради України, 2003 р., № 12, ст. 89) доповнити реченням такого змісту: \"Забороняється оприлюднювати або надавати (розголошувати) зібрані відомості, а також інформацію щодо проведення або непроведення стосовно певної особи контррозвідувальної діяльності та заходів до прийняття рішення за результатами такої діяльності або заходів\";\n4. Кабінету Міністрів України у двомісячний строк з дня набрання чинності цим Законом:\nзатвердити граничні норми витрат на копіювання або друк, передбачені статтею 21 цього Закону;\nвнести на розгляд Верховної Ради України законопроекти щодо приведення законів України у відповідність із цим Законом;\nпривести свої нормативно-правові акти у відповідність із цим Законом;\nзабезпечити приведення органами виконавчої влади їх нормативно-правових актів у відповідність із цим Законом.\nВ.ЯНУКОВИЧ"
    }
  ],
  "definitions": []
}