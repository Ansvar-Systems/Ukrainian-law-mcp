{
  "id": "ua-law-5066-17",
  "type": "statute",
  "title": "Закон України (5066-17)",
  "title_en": "",
  "short_name": "5066-17",
  "status": "in_force",
  "issued_date": "2012-07-05",
  "url": "https://zakon.rada.gov.ua/laws/show/5066-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\n{Закон втратив чинність на підставі Закону № 2019-VIII від 13.04.2017 , ВВР, 2017, № 27-28, ст.312}\n\nПро внесення змін до Закону України \"Про електроенергетику\" щодо забезпечення надійного (безперебійного) постачання електричної енергії споживачам та інвестування в інфраструктуру\n\n(Відомості Верховної Ради (ВВР), 2013, № 28, ст.301)\n\nВерховна Рада України постановляє:\n\n1. Внести до Закону України \"Про електроенергетику\" (Відомості Верховної Ради України, 1998 р., № 1, ст. 1 із наступними змінами) такі зміни:\n\n1) статтю 1 доповнити абзацами такого змісту:\n\n\"надзвичайна ситуація в об’єднаній енергетичній системі України - ситуація, за якої виникає загроза порушення режиму роботи об’єднаної енергетичної системи України або її окремих частин, зокрема, внаслідок дефіциту електричної енергії та/або потужності, зниження частоти нижче гранично допустимих меж, порушення режиму допустимих перетоків і перевантаження мережевих елементів, зниження напруги в контрольних точках енергосистеми до аварійного рівня;\n\nдопоміжні заходи із забезпечення сталого функціонування об’єднаної енергетичної системи України - комплекс робіт з контролю за технічним станом та організацією експлуатації енергетичного обладнання, з розроблення та впровадження протиаварійних заходів, з розроблення нормативних документів, науково-дослідних та проектно-конструкторських рішень;\n\nопераційна безпека функціонування об’єднаної енергетичної системи України - здатність об’єднаної енергетичної системи України забезпечити її надійне функціонування з нормативними показниками якості послуг з електропостачання у звичайних умовах та в умовах надзвичайних ситуацій\";\n\n2) статтю 7 доповнити частинами другою - п’ятою такого змісту:\n\n\"З метою забезпечення надійного (безперебійного) постачання споживачам електричної енергії як складової енергетичної безпеки України запроваджуються стандарти операційної безпеки функціонування об’єднаної енергетичної системи України та показники якості послуг з електропостачання.\n\nСтандарти операційної безпеки функціонування об’єднаної енергетичної системи України встановлюють положення щодо:\n\nзабезпечення надійності електричних мереж і зв’язків між об’єднаною енергетичною системою України та енергетичними системами інших держав;\n\nпланування розвитку магістральних та міждержавних електричних мереж;\n\nвизначення технічних параметрів експлуатації обладнання електричних мереж та переліку допоміжних заходів із забезпечення сталого функціонування об’єднаної енергетичної системи України.\n\nСтандарти операційної безпеки функціонування об’єднаної енергетичної системи України затверджуються центральним органом виконавчої влади, що забезпечує формування та реалізує державну політику в електроенергетичному комплексі, за погодженням з національною комісією, що здійснює державне регулювання у сфері енергетики. Центральний орган виконавчої влади, що забезпечує формування та реалізує державну політику в електроенергетичному комплексі, здійснює моніторинг за дотриманням стандартів операційної безпеки функціонування об’єднаної енергетичної системи України.\n\nПоказники якості послуг з електропостачання визначають рівень надійності електропостачання та комерційної якості надання послуг\";\n\n3) частину першу статті 12 доповнити абзацом тринадцятим такого змісту:\n\n\"розроблення і затвердження показників якості послуг з електропостачання за погодженням з центральним органом виконавчої влади, що забезпечує формування та реалізує державну політику в електроенергетичному комплексі, та здійснення моніторингу за їх дотриманням\";\n\n4) у статті 14:\n\nназву викласти у такій редакції:\n\n\" Стаття 14. Управління та розвиток об’єднаної енергетичної системи України\";\n\nабзац четвертий частини третьої викласти в такій редакції:\n\n\"запобігання аварійним ситуаціям або надзвичайним ситуаціям в об’єднаній енергетичній системі України і ліквідацію їх наслідків шляхом підтримки необхідного балансу потужності та енергії, застосування допоміжних заходів із забезпечення сталого функціонування об’єднаної енергетичної системи України та її паралельної роботи з енергетичними системами інших держав\";\n\nдоповнити частинами шостою і сьомою такого змісту:\n\n\"З метою забезпечення надійного (безперебійного) постачання електричної енергії споживачам державне підприємство, що здійснює централізоване диспетчерське (оперативно-технологічне) управління об’єднаною енергетичною системою України, забезпечує:\n\nрозроблення стандартів операційної безпеки функціонування об’єднаної енергетичної системи України та подання їх на затвердження центральному органу виконавчої влади, що забезпечує формування та реалізує державну політику в електроенергетичному комплексі;\n\nуніфікацію та гармонізацію стандартів операційної безпеки функціонування об’єднаної енергетичної системи України у процесі інтеграції об’єднаної енергетичної системи України з енергетичними системами інших держав;\n\nкоординацію дій із суб’єктами господарювання, що здійснюють диспетчерське (оперативно-технологічне) управління енергетичними системами інших держав, щодо розвитку міждержавних мереж;\n\nуправління перетоками електричної енергії та забезпечення рівних умов доступу у процесі міждержавного обміну електричною енергією;\n\nпідготовку пропозицій щодо перспективного розвитку об’єднаної енергетичної системи України, переліку допоміжних заходів із забезпечення сталого функціонування об’єднаної енергетичної системи України та подання їх на розгляд центральному органу виконавчої влади, що забезпечує формування та реалізує державну політику в електроенергетичному комплексі.\n\nЦентральний орган виконавчої влади, що забезпечує формування та реалізує державну політику в електроенергетичному комплексі, забезпечує розроблення державної програми перспективного розвитку об’єднаної енергетичної системи України та подання її на затвердження Кабінету Міністрів України в установленому законодавством порядку\";\n\n5) у статті 23:\n\nназву викласти в такій редакції:\n\n\" Стаття 23 . Забезпечення енергопостачання в умовах надзвичайного стану, особливого періоду та у разі надзвичайних ситуацій в об’єднаній енергетичній системі України\";\n\nдоповнити частиною третьою такого змісту:\n\n\"У разі виникнення надзвичайних ситуацій в об’єднаній енергетичній системі України суб’єкти електроенергетики зобов’язані діяти відповідно до стандартів операційної безпеки функціонування об’єднаної енергетичної системи України та виконувати оперативні команди і розпорядження державного підприємства, що здійснює централізоване диспетчерське (оперативно-технологічне) управління об’єднаною енергетичною системою України\".\n\n2. Цей Закон набирає чинності з дня, наступного за днем його опублікування.\n\nПрезидент України\n\nВ.ЯНУКОВИЧ\n\nм. Київ\n\n5 липня 2012 року\n\n№ 5066-VI\n\nПро внесення змін до Закону України \"Про електроенергетику\" щодо забезпечення надійного (безперебійного) постачання електричної енергії споживачам та інвестування в інфраструктуру\nЗакон України від 05.07.2012 № 5066-VI\n\nВтрата чинності від 01.07.2019 , підстава — 2019-VIII\nПостійна адреса:\nhttps://zakon.rada.gov.ua/go/5066-17\nЗаконодавство України\nстаном на 22.02.2026\n\nвтратив чинність"
    }
  ],
  "definitions": []
}