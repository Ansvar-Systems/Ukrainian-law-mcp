{
  "id": "ua-law-502-96",
  "type": "statute",
  "title": "Про космічну діяльність",
  "title_en": "",
  "short_name": "502/96-ВР",
  "status": "in_force",
  "issued_date": "1996-11-15",
  "url": "https://zakon.rada.gov.ua/laws/show/502/96-ВР",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів і понять",
      "content": "У цьому Законі наведені нижче терміни та поняття вживаються у такому значенні:\nкосмічна діяльність - наукові космічні дослідження, використання космічного простору, розроблення, виробництво, ремонт та технічне обслуговування, випробування, експлуатація, управління об’єктами космічної діяльності (у тому числі їх агрегатами та складовими частинами), забезпечення запуску, запуск та повернення космічних апаратів, їх складових частин з космічного простору на землю;\nоб’єкти космічної діяльності (космічна техніка) - матеріальні предмети штучного походження, що проектуються, виготовляються та експлуатуються як у космічному просторі (космічний сегмент, космічна інфраструктура), так і на поверхні Землі (наземний сегмент, наземна інфраструктура) з метою дослідження та використання космічного простору;\nсуб’єкти космічної діяльності - підприємства, установи та організації будь-якої форми власності та організаційно-правової форми, в тому числі міжнародні та іноземні, які здійснюють космічну діяльність;\nдекларація про провадження господарської діяльності у сфері космічної діяльності - документ, яким суб’єкт космічної діяльності повідомляє центральний орган виконавчої влади, що забезпечує формування і реалізує державну політику у сфері космічної діяльності, про намір здійснювати космічну діяльність;\nкосмічний апарат - літальний технічний засіб для польотів у космос і в космосі з метою його дослідження та використання;\nкосмічні технології та послуги - результати наукових розробок, методи, засоби та послуги, необхідні для здійснення космічної діяльності та для отримання і використання результатів цієї діяльності;\nінцидент - пов’язана з космічною діяльністю подія, що призвела до створення загрози життю та здоров’ю людей, а також до пошкодження або знищення майна громадян, підприємств, установ та організацій чи заподіяння шкоди довкіллю;\nнадзвичайна подія - пов’язана з космічною діяльністю подія, що призвела до загибелі людей або заподіяння їм тяжких тілесних ушкоджень, а також до знищення майна громадян, підприємств, установ та організацій чи заподіяння значної шкоди довкіллю;\nправила космічної діяльності - спеціальні правила, технічні норми, стандарти, що регламентують космічну діяльність та її безпеку;\nперсонал об’єктів космічної діяльності - працівники підприємств, установ та організацій, які беруть участь у виготовленні, випробуванні, експлуатації об’єктів космічної діяльності та ліквідації наслідків інцидентів і надзвичайних подій, а також фахівці підприємств, установ, організацій та особовий склад військових частин, залучені до виконання цієї роботи;\nсертифікат відповідності - документ, який посвідчує відповідність об’єкта космічної діяльності вимогам експлуатаційної придатності космічної техніки, регламентованим нормативними документами, чинними в Україні;\nунікальні об’єкти космічної діяльності - складні науково-технічні комплекси та системи, випробувальна та спеціальна апаратура, з унікальними параметрами, що використовуються для реалізації Загальнодержавної цільової науково-технічної космічної програми України, які за своїми експлуатаційними характеристиками не мають аналогів у світі або відповідають світовому рівню аналогічної техніки (засоби керування та контролю за космічними апаратами; засоби приймання та оброблення службової та наукової інформації; експериментальна та науково-технологічна база для виготовлення та випробувань космічної техніки з моделюванням факторів космічного простору; наземні засоби контролю за космічними об’єктами штучного та неземного походження; наземний сегмент засобів моніторингу земної поверхні, систем попередження техногенних та природних катастроф; наземні засоби космічних електронних комунікацій)."
    },
    {
      "provision_ref": "art2",
      "section": "2",
      "title": "Стаття 2. Законодавство про космічну діяльність в Україні",
      "content": "Відносини у сфері космічної діяльності регулюються цим Законом та іншими актами законодавства України, що приймаються відповідно до нього.\nВідносини щодо видачі (прийняття), набрання чинності, оскарження в адміністративному порядку, виконання, припинення дії адміністративних актів у сфері космічної діяльності регулюються Законом України \"Про адміністративну процедуру\" з урахуванням особливостей, визначених цим Законом."
    },
    {
      "provision_ref": "art3",
      "section": "3",
      "title": "Стаття 3. Мета космічної діяльності",
      "content": "Космічна діяльність має на меті:\nсприяння соціально-економічному та науковому прогресу держави, зростанню добробуту громадян;\nучасть у розв’язанні загальних проблем людства;\nрозвиток космічної науки і техніки, космічних послуг та технологій, які обумовлюють стабільний розвиток національної економіки;\nстворення потужного експортного потенціалу космічної галузі;\nзабезпечення доступу в космос, здійснення наукових досліджень Землі та космічного простору;\nстворення та підтримка космічними засобами сучасного інформаційного простору держави;\nзабезпечення довгострокових інтересів держави у сфері національної безпеки та обороноздатності;\nсприяння вдосконаленню освіти;\nучасть у контролі за виконанням угод, учасницею яких є Україна, що стосуються міжнародної безпеки."
    },
    {
      "provision_ref": "art4",
      "section": "4",
      "title": "Стаття 4. Засади космічної діяльності",
      "content": "Основними засадами космічної діяльності в Україні є:\nдержавна підтримка комерціалізації космічної діяльності та залучення інвестицій в космічну галузь України;\nвідкриття космосу для громадян та юридичних осіб та можливість вільно досліджувати та використовувати космос, включаючи використання космічного простору та ресурсів, що містяться в ньому, з обмеженнями лише коли це необхідно для забезпечення дотримання інтересів національної безпеки держави Україна, а також дозволу та нагляду за неурядовими космічними заходами, щоб переконатися, що такі дії здійснюються відповідно до міжнародних зобов’язань України у космосі;\nеволюційність розвитку і послідовність реформування державної політики у галузі дослідження та використання космічного простору;\nефективне використання науково-технічного потенціалу України, можливостей, які надає космічна діяльність, в інтересах національної економіки, науки, безпеки держави і в комерційних цілях;\nсприяння міжнародному співробітництву, збереження та розвиток існуючих міжнародних зв’язків у космічній галузі з урахуванням національних інтересів."
    },
    {
      "provision_ref": "art5",
      "section": "5",
      "title": "Стаття 5. Державне регулювання та управління у сфері космічної діяльності",
      "content": "Державне регулювання та управління у сфері космічної діяльності в Україні здійснюються шляхом:\nзаконодавчого встановлення основних принципів, норм і правил космічної діяльності;\nрозробки концептуальних основ державної політики у галузі дослідження і використання космічного простору в мирних цілях та в інтересах безпеки держави;\nформування Загальнодержавної цільової науково-технічної космічної програми України;\nпланування та фінансування космічної діяльності за рахунок коштів Державного бюджету України, а також сприяння залученню інших джерел фінансування, не заборонених чинним законодавством України;\nцільової підготовки кадрів за рахунок Державного бюджету України;\nзапровадження декларування про провадження господарської діяльності у сфері космічної діяльності;\nзапровадження дозволів на право здійснення окремих видів космічної діяльності та забезпечення контролю за провадженням такої діяльності;\nконтролю за здійсненням зовнішньоекономічної діяльності суб’єктами космічної діяльності;"
    },
    {
      "provision_ref": "art6",
      "section": "6",
      "title": "Стаття 6. Компетенція центральних органів виконавчої влади у сфері космічної діяльності",
      "content": "Центральний орган виконавчої влади, що забезпечує формування і реалізує державну політику у сфері космічної діяльності, в межах своєї компетенції:\nрозробляє концептуальні основи державної політики у галузі дослідження і використання космічного простору в мирних цілях та в інтересах безпеки держави;\nзабезпечує організацію космічної діяльності в Україні та під юрисдикцією України поза її межами;\nрозробляє разом з міністерствами, іншими центральними органами виконавчої влади та Національною академією наук України Загальнодержавну цільову науково-технічну космічну програму України та забезпечує її виконання;\nздійснює керівництво у сфері управління та координації діяльності підприємств, установ та організацій космічної та суміжних галузей;\nє державним замовником науково-дослідних робіт з дослідження і використання космічного простору, науково-дослідних і дослідно-конструкторських робіт з проектування, виготовлення та випробування космічної техніки, у тому числі міжнародних космічних проектів;\nзабезпечує суб’єктів космічної діяльності в Україні необхідними правилами та іншими нормативно-правовими актами у сфері космічної діяльності;\nздійснює координацію державних підприємств, установ та організацій, в тому числі при здійсненні ними зовнішньоекономічної діяльності в космічній галузі України, на відповідність законодавству та міжнародним договорам України;\nнадає підтримку в підготовці та реалізації міжнародних проектів у сфері дослідження та використання космічного простору;\nорганізовує співробітництво України з іншими державами та міжнародними організаціями у космічній галузі, а також забезпечує збереження і розвиток існуючих міжнародних зв’язків у сфері космічної діяльності;\nвживає заходів, спрямованих на вдосконалення зовнішньоекономічних відносин України з іншими державами в галузі космічної діяльності;\nбере участь у підготовці міжнародних договорів України;\nзатверджує порядок діяльності представництв замовника - центрального органу виконавчої влади, що забезпечує формування і реалізує державну політику у сфері космічної діяльності, з контролю якості та прийняття космічної техніки та іншої продукції;\nздійснює контроль за дотриманням державними підприємствами, установами та організаціями законодавства та міжнародних договорів України в космічній сфері, у тому числі при здійсненні ними зовнішньоекономічної діяльності;\nздійснює державний нагляд (контроль) за дотриманням суб’єктами космічної діяльності України приватної форми власності законодавства про космічну діяльність в Україні в порядку, передбаченому Законом України \"Про основні засади державного нагляду (контролю) у сфері господарської діяльності;\nздійснює інші повноваження, визначені законами та покладені на нього актами Президента України.\nЦентральний орган виконавчої влади, що забезпечує формування і реалізує державну політику у сфері космічної діяльності, в межах своєї компетенції:\nзабезпечує створення та експлуатацію наземного і космічного сегментів супутникових систем зв’язку, мовлення та дистанційного зондування Землі, контролю і аналізу космічної обстановки, координатно-часового та навігаційного забезпечення;\nзабезпечує разом з міністерствами та іншими центральними органами виконавчої влади України експлуатацію, підтримку та вдосконалення об’єктів космічної діяльності;\nздійснює облік декларацій про провадження господарської діяльності у сфері космічної діяльності;\nорганізовує розроблення та функціонування Системи сертифікації космічної техніки України (УкрССКТ);\nздійснює реєстрацію космічної техніки;\nведе Державний реєстр унікальних об’єктів космічної діяльності, здійснює державний нагляд за їх станом і використанням, вживає заходів для їх підтримки;\nпри здійсненні зовнішньоекономічної діяльності відкриває свої представництва на території інших держав згідно із законами цих держав;\nздійснює моніторинг та веде банк даних геофізичних спостережень і забезпечує його взаємодію з Національним центром даних системи сейсмічних спостережень і підвищення безпеки проживання населення в сейсмонебезпечних регіонах;\nконтролює додержання вимог міжнародних договорів України про обмеження та заборону випробувань ядерної зброї, випробувань ядерної зброї на іноземних випробувальних полігонах і здійснення ядерних вибухів у мирних цілях;\nздійснює функції національного контактного пункту з питань додержання положень Гаазького кодексу поведінки проти розповсюдження балістичних ракет;\nзабезпечує ефективне використання науково-технічного і виробничого потенціалу підприємств і установ, що належать до сфери його управління, та створює умови для впровадження космічних технологій у виробництво конкурентоспроможної продукції для потреб внутрішнього та зовнішнього ринків;\nуживає заходів щодо оперативного виявлення джерел небезпек, сприяє в межах своїх повноважень досягненню належного рівня надійності та ефективності систем державного управління в особливий період;\nздійснює інші повноваження, визначені законами та покладені на нього актами Президента України."
    },
    {
      "provision_ref": "art7",
      "section": "7",
      "title": "Стаття 7. Загальнодержавна цільова науково-технічна космічна програма України",
      "content": "Космічна діяльність в Україні здійснюється на основі Загальнодержавної цільової науково-технічної космічної програми України, яка розробляється на п’ять років і затверджується Верховною Радою України за поданням Кабінету Міністрів України.\nФормування Загальнодержавної цільової науково-технічної космічної програми України здійснює центральний орган виконавчої влади, що забезпечує формування і реалізує державну політику у сфері космічної діяльності, разом із відповідними центральними органами виконавчої влади та Національною академією наук України виходячи із мети та основних засад космічної діяльності в Україні.\nНа основі Загальнодержавної цільової науково-технічної космічної програми України здійснюється:\nвизначення потреб у космічній техніці цивільного, оборонного та подвійного призначення, а також укладання контрактів згідно з чинним законодавством на проведення науково-дослідних робіт (далі - замовлення на космічну техніку) і виробництво космічної техніки на поточний рік, що затверджуються Кабінетом Міністрів України;\nвиділення коштів з Державного бюджету України для фінансування космічної діяльності за державними замовленнями;\nпідготовка кадрів за рахунок коштів Державного бюджету України і вжиття заходів щодо соціального захисту персоналу об’єктів космічної діяльності;\nзабезпечення підтримки та вдосконалення об’єктів космічної діяльності наземної інфраструктури, а також необхідного рівня безпеки космічної діяльності;\nзабезпечення міжнародного співробітництва в космічній сфері, у тому числі участі України в міжнародних космічних проектах."
    },
    {
      "provision_ref": "art8",
      "section": "8",
      "title": "Стаття 8. Правила космічної діяльності в Україні",
      "content": "До правил космічної діяльності в Україні належать норми експлуатаційної придатності об’єктів космічної діяльності, нормативно-правові акти, якими регулюється порядок:\nнадання дозволів на право здійснення окремих видів космічної діяльності та забезпечення контролю за провадженням такої діяльності;\nсертифікації та реєстрації об’єктів космічної діяльності;\nорганізації, виконання та забезпечення космічних запусків і польотів;\nнагляду і контролю за безпекою космічних запусків і польотів та експлуатації космічної техніки;\nохорони довкілля в процесі космічної діяльності;\nпроведення пошукових, аварійно-рятувальних робіт у космічній галузі;\nпроведення службового розслідування інцидентів та надзвичайних подій;\nбудівництва, експлуатації, утримання та ремонту споруд і обладнання об’єктів наземної інфраструктури;\nнавчання персоналу об’єктів космічної діяльності;\nреалізації заходів щодо захисту космічної діяльності від незаконного втручання в цю діяльність.\nДо правил космічної діяльності належать також інші нормативно-правові акти, що регламентують діяльність у космічній галузі та її безпеку, а також дотримання вимог щодо охорони прав інтелектуальної власності, державної, військової та комерційної таємниці.\nПравила космічної діяльності встановлюються відповідними державними органами України згідно з їхньою компетенцією та є обов’язковими для виконання всіма суб’єктами космічної діяльності."
    },
    {
      "provision_ref": "art9",
      "section": "9",
      "title": "Стаття 9. Заборона та обмеження у космічній діяльності",
      "content": "При здійсненні космічної діяльності в Україні забороняються:\nвиведення на орбіту чи розміщення в космосі будь-яким чином ядерної зброї та всіх інших видів зброї масового знищення чи випробування такої зброї;\nвикористання космічної техніки як засобу впливу на довкілля для воєнних чи інших небезпечних для людства цілей;\nвикористання Місяця та інших небесних тіл для воєнних цілей;\nстворення безпосередньої загрози життю та здоров’ю людей, заподіяння шкоди довкіллю;\nпорушення міжнародних норм та стандартів щодо забруднення космічного простору;\nінші дії, пов’язані з космічною діяльністю, які не допускаються міжнародним правом.\nКосмічна діяльність у межах окремого проекту, що призвела до людських жертв, значних матеріальних збитків або завдала значної шкоди довкіллю, може бути обмежена або заборонена відповідно до чинного законодавства України."
    },
    {
      "provision_ref": "art9-1",
      "section": "9-1",
      "title": "Стаття 9-1. Декларація про провадження господарської діяльності у сфері космічної діяльності",
      "content": "Декларація про провадження господарської діяльності у сфері космічної діяльності подається суб’єктом космічної діяльності України приватної форми власності, який має намір здійснювати космічну діяльність, до центрального органу виконавчої влади, що забезпечує формування і реалізує державну політику у сфері космічної діяльності.\nДекларація про провадження господарської діяльності у сфері космічної діяльності подається суб’єктом космічної діяльності України приватної форми власності (уповноваженою ним особою) не менш як за п’ять робочих днів до початку здійснення космічної діяльності за вибором такого суб’єкта космічної діяльності України нарочно, поштовим відправленням з описом вкладення або в електронному вигляді, що оформлюється згідно з вимогами законів у сфері електронних документів.\nУ декларації про провадження господарської діяльності у сфері космічної діяльності зазначаються найменування суб’єкта господарювання, який має намір здійснювати космічну діяльність, його місцезнаходження та види космічної діяльності, що ним будуть здійснюватися.\nЦентральний орган виконавчої влади, що забезпечує формування і реалізує державну політику у сфері космічної діяльності, веде облік декларацій про провадження господарської діяльності у сфері космічної діяльності та розміщує їх на своєму веб-сайті.\nПорядок подання декларації про провадження господарської діяльності у сфері космічної діяльності встановлюється Кабінетом Міністрів України."
    },
    {
      "provision_ref": "art10",
      "section": "10",
      "title": "Стаття 10. Здійснення космічної діяльності",
      "content": "Здійснення окремих видів космічної діяльності провадиться на підставі дозволу.\nДозволи надаються на здійснення таких видів космічної діяльності:\nвипробування (окрім комп’ютерних) ракет-носіїв, в тому числі їх агрегатів та складових частин і космічних апаратів;\nзапуски ракет-носіїв та/або космічних апаратів;\nуправління космічними апаратами на навколоземній орбіті або в космічному просторі;\nповернення космічних апаратів та/або їх складових частин, що повертаються, з навколоземної орбіти або космічного простору на Землю.\nПодання суб’єктом господарювання заяви про одержання (переоформлення, припинення дії) дозволу на здійснення окремих видів космічної діяльності здійснюється в паперовій або електронній формі на вибір заявника у порядку, встановленому законами України \"Про адміністративну процедуру\" та \"Про дозвільну систему у сфері господарської діяльності\" .\nДля одержання дозволу подається заява, в якій зазначається вид здійснення космічної діяльності, та документи згідно з переліком, встановленим Кабінетом Міністрів України.\nВидача дозволу на здійснення окремих видів космічної діяльності здійснюється протягом 90 календарних днів з дня надходження заяви та документів, необхідних для його видачі.\nВидача (відмова у видачі, переоформлення, припинення дії) дозволу на здійснення окремих видів космічної діяльності здійснюється центральним органом виконавчої влади, що реалізує державну політику у сфері космічної діяльності, на безоплатній основі відповідно до цього Закону згідно з вимогами, передбаченими законами України \"Про адміністративну процедуру\" , \"Про адміністративні послуги\" та \"Про дозвільну систему у сфері господарської діяльності\" , у порядку , встановленому Кабінетом Міністрів України.\nДозвіл видається на строк функціонування об’єкта космічної діяльності.\nУ разі подання суб’єктом космічної діяльності неповного пакета документів, необхідних для одержання (переоформлення, припинення дії) дозволу, згідно з установленим переліком заява про одержання (переоформлення, припинення дії) дозволу залишається без руху.\nПідставою для відмови у видачі дозволу є виявлення в документах, поданих суб’єктом космічної діяльності для одержання дозволу, недостовірних відомостей та/або відомостей, що не відповідають законодавству.\nПеред ухваленням рішення про відмову у видачі дозволу суб’єкт космічної діяльності має бути заслуханий відповідно до вимог Закону України \"Про адміністративну процедуру\".\nРішення про відмову у видачі дозволу оформляється згідно з вимогами, передбаченими законами України \"Про адміністративну процедуру\" , \"Про адміністративні послуги\" та \"Про дозвільну систему у сфері господарської діяльності\" .\nЦентральний орган виконавчої влади, що реалізує державну політику у сфері космічної діяльності, припиняє дію дозволу на здійснення окремих видів космічної діяльності у разі звернення суб’єкта господарювання із заявою про припинення дії дозволу.\nЦентральний орган виконавчої влади, що реалізує державну політику у сфері космічної діяльності, звертається до адміністративного суду з позовом щодо застосування заходу реагування у виді скасування дозволу на здійснення окремих видів космічної діяльності з таких підстав:\nвстановлення факту надання в заяві про видачу дозволу та документах, що додаються до неї, недостовірних відомостей;\nпровадження суб’єктом господарювання певних дій щодо здійснення господарської діяльності або видів господарської діяльності, на які отримано дозвіл, із порушенням вимог законодавства, щодо яких центральним органом виконавчої влади, що реалізує державну політику у сфері космічної діяльності, було раніше видано припис про їх усунення із наданням строку, необхідного для їх усунення;\nвстановлення факту передачі дозволу іншій юридичній особі для провадження космічної діяльності.\nДія дозволу припиняється через 10 робочих днів з дня прийняття адміністративним судом рішення/постанови про скасування дозволу.\nСуб’єкт господарювання може отримати новий дозвіл на право провадження певного виду космічної діяльності не раніш як через один рік з дати прийняття рішення про скасування попереднього дозволу на зазначений вид космічної діяльності.\nДержавний нагляд та контроль у сфері космічної діяльності здійснюється відповідно до законодавства, що визначає правові та організаційні засади, основні принципи і порядок здійснення державного нагляду (контролю) у сфері господарської діяльності."
    },
    {
      "provision_ref": "art11",
      "section": "11",
      "title": "Стаття 11. Фінансування космічної діяльності",
      "content": "Фінансування космічної діяльності з науковою та господарською метою у тих випадках, коли замовником робіт є державні органи або установи, здійснюється на підставі Загальнодержавної цільової науково-технічної космічної програми України і передбачається в Державному бюджеті України окремими рядками.\nФінансування космічної діяльності в цілях оборони та безпеки України здійснюється за рахунок коштів Державного бюджету України за державним оборонним замовленням.\nФінансування здійснюється через державних замовників робіт по створенню і використанню космічної техніки та розподіляється між виконавцями відповідно до державного контракту.\nВитрати на здійснення міжнародної космічної діяльності (у тому числі фінансування участі України в міжнародних космічних форумах, представництва в міжнародних організаціях тощо) та витрати на фінансування заходів щодо утримання і збереження унікальних об’єктів космічної діяльності, які включено до Державного реєстру унікальних об’єктів космічної діяльності, передбачаються в Державному бюджеті України окремими рядками.\nІноземні кредити та інвестиції у космічну діяльність, пов’язану з виконанням Загальнодержавної цільової науково-технічної космічної програми України, гарантуються державою відповідно до чинного законодавства України."
    },
    {
      "provision_ref": "art11-1",
      "section": "11-1",
      "title": "Стаття 11-1. Контроль за здійсненням зовнішньоекономічної діяльності",
      "content": "Центральний орган виконавчої влади, що забезпечує формування і реалізує державну політику у сфері космічної діяльності, в порядку, встановленому Кабінетом Міністрів України:\nобліковує повідомлення державних суб’єктів космічної діяльності та суб’єктів космічної діяльності України приватної форми власності про проведення переговорів з іноземними суб’єктами господарської діяльності з питань дослідження і використання космічного простору, виробництва та експлуатації космічної техніки, здійснення експорту, імпорту і реекспорту космічної техніки та космічних технологій, їх тимчасового вивезення за межі України або тимчасового ввезення на її територію, транзиту територією України;\nреєструє укладені державними суб’єктами космічної діяльності України, суб’єктами космічної діяльності України приватної форми власності, що виконують державне замовлення, з іноземними суб’єктами космічної діяльності договори (контракти) з питань дослідження і використання космічного простору, виробництва та експлуатації, купівлі-продажу космічної техніки та космічних технологій;\nобліковує повідомлення суб’єктів космічної діяльності України приватної форми власності про укладені договори (контракти) з іноземними суб’єктами космічної діяльності з питань дослідження і використання космічного простору, виробництва та експлуатації, купівлі-продажу космічної техніки та космічних технологій.\nЦентральний орган виконавчої влади, що забезпечує формування і реалізує державну політику у сфері космічної діяльності, здійснює реєстрацію договорів (контрактів) на безоплатній основі.\nПовідомлення про проведення переговорів та укладені договори (контракти), реєстрація укладених договорів (контрактів) суб’єктами космічної діяльності України для здійснення зовнішньоекономічної діяльності є обов’язковими.\nЦентральний орган виконавчої влади, що забезпечує формування та реалізує державну політику у сфері космічної діяльності, ухвалює рішення про реєстрацію договору (контракту) або відмову у його реєстрації протягом 10 робочих днів з дня надходження матеріалів договору (контракту). Рішення про відмову у реєстрації договору (контракту) ухвалюється, якщо умови договору (контракту) суперечать законодавству та міжнародним зобов’язанням України.\nЗаява про реєстрацію договору (контракту) залишається без руху у разі подання не всіх необхідних документів або якщо подані документи не відповідають вимогам законодавства, про що повідомляється заявнику протягом п’яти робочих днів з дня отримання заяви.\nСуб’єкти космічної діяльності України мають право оскаржити у порядку, визначеному законодавством, рішення про відмову у реєстрації договорів (контрактів), предметом яких є космічна діяльність, а також договорів купівлі-продажу космічної техніки і космічних технологій.\nУ повідомленні про проведення переговорів зазначаються інформація про іноземного суб’єкта господарської діяльності, з яким передбачається проведення переговорів (його найменування та місцезнаходження), перелік питань, що виносяться на обговорення, а також місце та дата проведення переговорів.\nУ повідомленні про укладені договори (контракти) зазначаються:\nнайменування суб’єктів космічної діяльності, між якими укладено договір (контракт), їх реквізити та місцезнаходження;\nпредмет договору (контракту);\nінформація про товари, роботи та послуги, що є предметом договору (контракту), їх обсяг, код за Державним класифікатором продукції та послуг і УКТ ЗЕД , країна-виробник;\nнайменування кінцевого споживача товарів, робіт та послуг за договором (контрактом), його реквізити та місцезнаходження.\nПовідомлення про проведення переговорів подається суб’єктом космічної діяльності України не пізніше ніж за п’ять робочих днів до запланованої дати проведення переговорів, а повідомлення про укладені договори (контракти) - не пізніше ніж через п’ять робочих днів після їх укладення, але в будь-якому випадку не менш як за три робочі дні до дня виконання зобов’язань за цим договором (контрактом).\nПовідомлення про проведення переговорів та укладені договори (контракти) подаються за вибором суб’єкта космічної діяльності нарочно, поштовим відправленням з описом вкладення або в електронному вигляді, що оформлюється згідно з вимогами законів у сфері електронних документів.\nПорядок подання повідомлення про проведення переговорів, повідомлення про укладені договори (контракти) та порядок реєстрації договорів (контрактів) встановлюються Кабінетом Міністрів України.\nПосадовим особам центрального органу виконавчої влади, що забезпечує формування і реалізує державну політику у сфері космічної діяльності, заборонено вимагати від суб’єктів космічної діяльності України подання інформації, не зазначеної в цьому Законі.\nЦентральний орган виконавчої влади, що забезпечує формування і реалізує державну політику у сфері космічної діяльності, може призупинити діяльність суб’єктів космічної діяльності України приватної форми власності, проведення ними переговорів та виконання договорів (контрактів) у разі виникнення загрози безпеці держави, населення та довкілля за рішенням суду\";"
    },
    {
      "provision_ref": "art12",
      "section": "12",
      "title": "Стаття 12. Сертифікація об’єктів космічної діяльності",
      "content": "Об’єкти космічної діяльності, що виробляються в Україні і призначені для експлуатації на її території, підлягають обов’язковій сертифікації на відповідність вимогам експлуатаційної придатності, встановленим нормативно-правовими актами, з оформленням сертифіката відповідності.\nВироблені за міжнародним замовленням в Україні об’єкти космічної діяльності, у тому числі їх агрегати та складові частини, підлягають сертифікації на відповідність вимогам експлуатаційної придатності за бажанням суб’єктів космічної діяльності України приватної форми власності.\nПорядок сертифікації космічної техніки в Україні визначається Системою сертифікації космічної техніки України, яка діє у межах Державної системи сертифікації (УкрСЕПРО).\nПорядок випробування та сертифікації імпортованого об’єкта космічної діяльності або об’єкта космічної діяльності, що експортується з України, а також оформлення відповідних сертифікаційних документів встановлюється Правилами сертифікації космічної техніки в Україні, які затверджує Кабінет Міністрів України."
    },
    {
      "provision_ref": "art13",
      "section": "13",
      "title": "Стаття 13. Реєстрація космічних апаратів та унікальних об’єктів космічної діяльності",
      "content": "Космічні апарати підлягають обов’язковій державній реєстрації в Державному реєстрі космічних апаратів України згідно з Правилами реєстрації космічних апаратів в Україні, які затверджує Кабінет Міністрів України. Якщо космічний апарат створюється спільно з юридичними особами інших держав чи міжнародними організаціями або для інших держав, іноземних суб’єктів господарської діяльності чи міжнародних організацій, то питання його реєстрації вирішується згідно з укладеними міжнародними договорами (контрактами).\nНа космічний апарат, внесений до Державного реєстру космічних апаратів України, видається реєстраційне посвідчення.\nПісля внесення космічного апарата до Державного реєстру космічних апаратів України всі записи щодо цього об’єкта, зроблені раніше у реєстрах космічних апаратів інших держав, не визнаються Україною.\nВнесення космічного апарата до реєстру космічних апаратів іншої держави, якщо цей об’єкт не вилучено з Державного реєстру космічних апаратів України, не визнається Україною.\nЗ метою забезпечення функціонування, збереження та подальшого розвитку унікальних об’єктів космічної діяльності запроваджується Державний реєстр унікальних об’єктів космічної діяльності, а також встановлюється державний нагляд за їх станом, використанням та здійснюються відповідні заходи підтримки цільового фінансування цих об’єктів згідно з порядком, встановленим Кабінетом Міністрів України."
    },
    {
      "provision_ref": "art14",
      "section": "14",
      "title": "Стаття 14. Вилучення космічних апаратів з Державного реєстру",
      "content": "Космічний апарат вилучається з Державного реєстру космічних апаратів України центральним органом виконавчої влади, що забезпечує формування і реалізує державну політику у сфері космічної діяльності, у разі:\nфізичного знищення (загибелі);\nпередачі у встановленому порядку іншій державі, міжнародному або іноземному підприємству, установі чи організації.\nУ разі вилучення космічного апарата з Державного реєстру космічних апаратів України реєстраційне посвідчення втрачає чинність."
    },
    {
      "provision_ref": "art15",
      "section": "15",
      "title": "Стаття 15. Допуск, обмеження та заборона експлуатації об’єктів космічної діяльності",
      "content": "Об’єкт космічної діяльності допускається до експлуатації, якщо він має сертифікат відповідності.\nЦентральний орган виконавчої влади, що забезпечує формування і реалізує державну політику у сфері космічної діяльності, може обмежити або заборонити експлуатацію об’єктів космічної діяльності в Україні у разі:\nпрострочення або відсутності сертифіката відповідності;\nексплуатації об’єкта космічної діяльності з порушенням чинного законодавства України;\nексплуатації об’єкта космічної діяльності з порушенням вимог, установлених експлуатаційно-технічною документацією на цей об’єкт."
    },
    {
      "provision_ref": "art16",
      "section": "16",
      "title": "Стаття 16. Передача об’єкта космічної діяльності в оренду",
      "content": "Порядок і правила передачі об’єкта космічної діяльності в оренду міжнародному або іноземному суб’єкту космічної діяльності регулюються чинним законодавством, якщо інше не передбачено міжнародними договорами України, укладання яких відбулось у формі закону."
    },
    {
      "provision_ref": "art17",
      "section": "17",
      "title": "Стаття 17. Україна як суб’єкт міжнародного космічного права",
      "content": "Україна як суб’єкт міжнародного космічного права здійснює свою космічну діяльність на засадах рівноправності з іншими державами з урахуванням своїх національних інтересів.\nУкраїна забезпечує виконання взятих на себе міжнародних зобов’язань у галузі космічної діяльності та несе відповідальність згідно з загальновизнаними нормами міжнародного права та положеннями міжнародних договорів України."
    },
    {
      "provision_ref": "art18",
      "section": "18",
      "title": "Стаття 18. Засади міжнародної космічної діяльності",
      "content": "Основними засадами міжнародної космічної діяльності в Україні є:\nзміцнення національного суверенітету;\nдотримання загальновизнаних принципів і норм міжнародного права;\nзбереження та подальший розвиток існуючих міжнародних зв’язків;\nсприяння інтеграції країни у світову економіку;\nсвобода зовнішньоекономічного підприємництва;\nюридична рівність суб’єктів космічної діяльності;\nзахист інтересів суб’єктів космічної діяльності на території України і поза її межами."
    },
    {
      "provision_ref": "art19",
      "section": "19",
      "title": "Стаття 19. Вирішення спорів",
      "content": "Спори, що виникають у процесі міжнародного співробітництва у космосі, підлягають розгляду в судах України, якщо інше не визначено міжнародними договорами України."
    },
    {
      "provision_ref": "art20",
      "section": "20",
      "title": "Стаття 20. Державний нагляд за безпекою космічної діяльності",
      "content": "Державний нагляд за дотриманням вимог безпеки космічної діяльності, а також навчання та атестація осіб, які контролюють дотримання космічних правил і наявність необхідного рівня безпеки космічної діяльності, а також осіб, які розслідують інциденти та надзвичайні події, покладається на центральний орган виконавчої влади, що забезпечує формування і реалізує державну політику у сфері космічної діяльності, Міністерство оборони України та інші органи виконавчої влади відповідно до їхньої компетенції."
    },
    {
      "provision_ref": "art21",
      "section": "21",
      "title": "Стаття 21. Безпека населення та охорона довкілля",
      "content": "У процесі космічної діяльності суб’єкти космічної діяльності повинні дотримуватися вимог безпеки щодо життя та здоров’я населення, майна громадян, підприємств, установ, організацій і довкілля.\nСуб’єкти космічної діяльності забезпечують вжиття необхідних заходів щодо запобігання екологічним збиткам від космічної діяльності згідно з чинним законодавством України."
    },
    {
      "provision_ref": "art22",
      "section": "22",
      "title": "Стаття 22. Охорона космічної техніки та майна суб’єктів космічної діяльності",
      "content": "Охорона космічної техніки під час виробництва, випробування, транспортування і експлуатації на поверхні Землі та майна суб’єктів космічної діяльності забезпечується згідно із законодавством.\nПри транспортуванні космічної техніки, що становить загрозу для життя та здоров’я людей або довкілля, використовується спеціальний транспорт під охороною у порядку, затвердженому центральним органом виконавчої влади, що забезпечує формування і реалізує державну політику у сфері космічної діяльності, за погодженням з центральним органом виконавчої влади в галузі транспорту та центральним органом управління Національної поліції.\nНа підприємствах, що належать до сфери управління центрального органу виконавчої влади, що забезпечує формування і реалізує державну політику у сфері космічної діяльності, за погодженням з центральним органом управління Національної поліції можуть утворюватися підрозділи відомчої воєнізованої охорони, працівники яких під час виконання службових обов’язків мають право користуватися вогнепальною зброєю та спеціальними засобами в порядку і відповідно до вимог, встановлених законодавством.\nЦентральний орган виконавчої влади, що забезпечує формування і реалізує державну політику у сфері космічної діяльності, за погодженням з центральним органом управління Національної поліції затверджує положення про відомчу воєнізовану охорону та здійснює контроль за діяльністю її підрозділів."
    },
    {
      "provision_ref": "art23",
      "section": "23",
      "title": "Стаття 23. Сповіщення про інциденти та надзвичайні події",
      "content": "Суб’єкти космічної діяльності в обов’язковому порядку повинні подавати повну інформацію органам виконавчої влади про будь-які інциденти та надзвичайні події.\nЦентральний орган виконавчої влади, що забезпечує формування та реалізує державну політику у сфері космічної діяльності, міністерства та інші центральні органи виконавчої влади повинні подавати своєчасну та достовірну інформацію про небезпеку, яка виникає при здійсненні космічної діяльності, а також про заходи щодо створення необхідних умов безпеки для населення, майна та довкілля уповноваженому державному органу, підприємствам, установам та організаціям, а також громадянам на їхню вимогу.\nУ разі виникнення загрози під час здійснення космічної діяльності для населення та довкілля України чи іноземних держав центральний орган виконавчої влади, що реалізує державну політику у сфері космічної діяльності негайно інформує про це відповідні державні органи України згідно з чинним законодавством, а також вживає необхідних заходів щодо забезпечення безпеки населення, майна громадян, підприємств, установ і організацій та довкілля."
    },
    {
      "provision_ref": "art24",
      "section": "24",
      "title": "Стаття 24. Страхування ризиків при здійсненні космічної діяльності в Україні",
      "content": "Порядок та умови страхування ризиків при здійсненні космічної діяльності в Україні можуть визначатися центральним органом виконавчої влади, що забезпечує формування та реалізує державну політику у сфері космічної діяльності, за погодженням з Національним банком України."
    },
    {
      "provision_ref": "art25",
      "section": "25",
      "title": "Стаття 25. Відповідальність за шкоду, заподіяну під час космічної діяльності, та відшкодування шкоди",
      "content": "Відповідальність за шкоду, заподіяну під час космічної діяльності, а також порядок визначення розмірів цієї шкоди, що підлягає відшкодуванню, встановлюються відповідно до чинного законодавства України."
    },
    {
      "provision_ref": "art26",
      "section": "26",
      "title": "Стаття 26. Здійснення космічної діяльності у сфері оборони та національної безпеки",
      "content": "Космічна діяльність у сфері оборони та національної безпеки здійснюється Міністерством оборони України, розвідувальними органами України, на які разом з відповідними міністерствами та іншими центральними органами виконавчої влади покладається відповідальність за виконання Загальнодержавної цільової науково-технічної космічної програми України в частині, що стосується створення та використання космічної техніки військового та подвійного призначення."
    },
    {
      "provision_ref": "art27",
      "section": "27",
      "title": "Стаття 27. Взаємодія Міністерства оборони України, розвідувальних органів України з центральним органом виконавчої влади з питань космічної діяльності у сфері космічної діяльності",
      "content": "Порядок взаємодії Міністерства оборони України, розвідувальних органів України і центрального органу виконавчої влади, що забезпечує формування і реалізує державну політику у сфері космічної діяльності, при здійсненні космічної діяльності визначається Положенням, яке затверджується Президентом України."
    },
    {
      "provision_ref": "art28",
      "section": "28",
      "title": "Стаття 28. Компетенція Міністерства оборони України та розвідувальних органів України у сфері космічної діяльності",
      "content": "Міністерство оборони України в межах своєї компетенції:\nрозробляє концептуальні основи державної космічної політики та Загальнодержавну цільову науково-технічну космічну програму України в частині, пов’язаній зі створенням та використанням космічної техніки військового призначення, а також разом із центральним органом виконавчої влади, що забезпечує формування і реалізує державну політику у сфері космічної діяльності, - космічної техніки подвійного призначення;\nформує та організовує виконання замовлень на роботи, пов’язані зі створенням і використанням космічної техніки військового, а також разом із центральним органом виконавчої влади, що забезпечує формування і реалізує державну політику у сфері космічної діяльності, - космічної техніки подвійного призначення на основі Загальнодержавної цільової науково-технічної космічної програми України;\nздійснює використання космічної техніки у сфері оборони України;\nзабезпечує разом із центральним органом виконавчої влади, що забезпечує формування і реалізує державну політику у сфері космічної діяльності, функціонування і розвиток об’єктів наземної та космічної інфраструктури;\nбере участь у здійсненні сертифікації космічної техніки військового призначення.\nРозвідувальні органи України в межах своєї компетенції:\nберуть участь у розробленні концептуальних основ державної космічної політики та Загальнодержавної цільової науково-технічної космічної програми України в частині, пов’язаній із створенням та використанням космічної техніки в інтересах національної безпеки України;\nберуть участь у формуванні та організації виконання замовлень на роботи, пов’язані зі створенням і використанням космічної техніки, а також здійснюють використання космічної техніки, забезпечують функціонування і розвиток об’єктів наземної та космічної інфраструктури в інтересах розвідувальної діяльності."
    },
    {
      "provision_ref": "art29",
      "section": "29",
      "title": "Стаття 29. Відповідальність за порушення законодавства про космічну діяльність в Україні",
      "content": "Порушення законодавства про космічну діяльність в Україні має наслідком дисциплінарну, цивільно-правову або кримінальну відповідальність згідно з чинним законодавством України.\nЛ.КУЧМА"
    }
  ],
  "definitions": []
}