{
  "id": "ua-law-264-94",
  "type": "statute",
  "title": "Закон України (264/94-ВР)",
  "title_en": "",
  "short_name": "264/94-ВР",
  "status": "in_force",
  "issued_date": "1994-12-01",
  "url": "https://zakon.rada.gov.ua/laws/show/264/94-ВР",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Поняття адміністративного нагляду",
      "content": "Адміністративний нагляд - це система тимчасових примусових профілактичних заходів спостереження і контролю за поведінкою окремих осіб, звільнених з місць позбавлення волі, що здійснюються органами Національної поліції."
    },
    {
      "provision_ref": "art2",
      "section": "2",
      "title": "Стаття 2. Завдання адміністративного нагляду",
      "content": "Адміністративний нагляд встановлюється з метою запобігання вчиненню кримінальних правопорушень окремими особами, звільненими з місць позбавлення волі, і здійснення виховного впливу на них."
    },
    {
      "provision_ref": "art3",
      "section": "3",
      "title": "Стаття 3. Особи, щодо яких встановлюється адміністративний нагляд",
      "content": "Адміністративний нагляд встановлюється щодо повнолітніх осіб:\nб) засуджених до позбавлення волі за тяжкі, особливо тяжкі злочини або засуджених два і більше разів до позбавлення волі за умисні злочини, якщо під час відбування покарання їх поведінка свідчила, що вони вперто не бажають стати на шлях виправлення і залишаються небезпечними для суспільства;\nв) засуджених до позбавлення волі за тяжкі, особливо тяжкі злочини або засуджених два і більше разів до позбавлення волі за умисні злочини, якщо вони після відбування покарання або умовно-дострокового звільнення від відбування покарання, незважаючи на попередження органів Національної поліції, систематично порушують громадський порядок і права інших громадян, вчиняють інші правопорушення;\nг) засуджених до позбавлення волі за один із злочинів, пов’язаних з незаконним обігом наркотичних засобів, психотропних речовин і прекурсорів;\nґ) засуджених до позбавлення волі за злочин проти статевої свободи та статевої недоторканості малолітньої особи;\nд) засуджених до довічного позбавлення волі;\nе) звільнених умовно-достроково від відбування покарання на підставі, визначеній статтею 81 -1 Кримінального кодексу України. Адміністративний нагляд стосовно цих осіб здійснюється виключно в порядку, визначеному статтею 7 -1 цього Закону."
    },
    {
      "provision_ref": "art4",
      "section": "4",
      "title": "Стаття 4. Підстави для встановлення адміністративного нагляду",
      "content": "Підставами для встановлення адміністративного нагляду є:\nа) вирок суду, що набрав законної сили, - щодо осіб, зазначених у пунктах \"г\" і \"ґ\" статті 3 цього Закону;\nб) матеріали установ виконання покарань - щодо осіб, зазначених у пунктах \"б\" , \"д\" статті 3 цього Закону;\nв) матеріали органів Національної поліції - щодо осіб, зазначених у пункті \"в\" статті 3 цього Закону."
    },
    {
      "provision_ref": "art5",
      "section": "5",
      "title": "Стаття 5. Порядок встановлення адміністративного нагляду",
      "content": "Адміністративний нагляд встановлюється:\nщодо осіб, зазначених у пунктах \"б\" , \"г\" і \"ґ\" статті 3 цього Закону, - в судовому засіданні одноособово суддею районного, районного у місті, міського та міськрайонного суду за місцезнаходженням установи виконання покарань за поданням начальника установи виконання покарань;\nщодо осіб, зазначених у пункті \"в\" статті 3 цього Закону, - в судовому засіданні одноособово суддею районного, районного у місті, міського та міськрайонного суду за місцем проживання особи, звільненої з місць позбавлення волі, за поданням начальника органу Національної поліції.\nУ поданні мають бути визначені обмеження, які пропонує встановити на підставі статті 10 цього Закону відповідно начальник установи виконання покарань чи начальник органу Національної поліції щодо поведінки піднаглядного, та обгрунтування доцільності таких заходів.\nРазом з поданням до суду надсилаються копія вироку та матеріали, що свідчать про необхідність встановлення адміністративного нагляду за відповідною особою.\nУ судове засідання викликається особа, щодо якої внесено подання про встановлення адміністративного нагляду, а за її клопотанням - і захисник, а також представник органу, начальник якого вніс подання.\nРозгляд питання починається доповіддю про зміст подання та матеріалів, що надійшли разом з ним, після чого заслуховуються пояснення осіб, які з’явилися у судове засідання.\nПісля розгляду справи суддя виходить до нарадчої кімнати для прийняття рішення, після чого повертається в зал засідань і оголошує постанову про встановлення адміністративного нагляду та обмежень, які встановлюються щодо поведінки піднаглядного.\nПостанова судді може бути оскаржена в установленому законом порядку.\nПостанова судді надсилається для виконання начальнику органу Національної поліції України за місцем проживання особи, щодо якої встановлено нагляд, а у випадках, передбачених пунктами \"б\" , \"г\" і \"ґ\" статті 3 цього Закону, - начальнику установи виконання покарань.\nАдміністрація установи виконання покарань постанову судді надсилає для виконання органу Національної поліції за вибраним піднаглядним місцем проживання в день його звільнення."
    },
    {
      "provision_ref": "art6",
      "section": "6",
      "title": "Стаття 6. Термін адміністративного нагляду",
      "content": "Адміністративний нагляд встановлюється у визначеному статтею 5 цього Закону порядку терміном від одного року до двох років і не може перевищувати термінів, передбачених законом для погашення або зняття судимості. Для осіб, зазначених у пунктах \"ґ\" , \"д\" статті 3 цього Закону, адміністративний нагляд встановлюється на строк до погашення судимості.\nУ разі, коли є підстава вважати, що особа, щодо якої встановлено адміністративний нагляд, залишається небезпечною для суспільства, адміністративний нагляд за поданням відповідного органу Національної поліції може бути продовжено у визначеному цим Законом порядку кожного разу ще на шість місяців, але не більше терміну, передбаченого законом для погашення або зняття судимості.\nТермін адміністративного нагляду починається з дня оголошення особі постанови судді про встановлення адміністративного нагляду."
    },
    {
      "provision_ref": "art7",
      "section": "7",
      "title": "Стаття 7. Порядок здійснення адміністративного нагляду",
      "content": "Адміністративний нагляд здійснюється міліцією. Осіб, щодо яких встановлено адміністративний нагляд, беруть на облік, фотографують, а у разі необхідності у них беруть відбитки пальців. Працівники міліції зобов’язані систематично контролювати поведінку цих осіб, запобігати порушенням ними громадського порядку та прав інших громадян і припиняти їх, проводити розшук осіб, які уникають адміністративного нагляду."
    },
    {
      "provision_ref": "art7-1",
      "section": "7-1",
      "title": "Стаття 7-1. Порядок здійснення адміністративного нагляду за особами, звільненими умовно-достроково від відбування покарання для проходження військової служби",
      "content": "Адміністративний нагляд за особами, звільненими з установ виконання покарань на підставі, визначеній статтею 81 -1 Кримінального кодексу України, здійснюється командиром військової частини, в якій особа проходить військову службу. Особи, стосовно яких встановлено адміністративний нагляд, беруться у військовій частині на окремий облік."
    },
    {
      "provision_ref": "art8",
      "section": "8",
      "title": "Стаття 8. Порядок припинення адміністративного нагляду",
      "content": "Адміністративний нагляд припиняється постановою судді за поданням начальника органу Національної поліції:\nа) у разі погашення або зняття судимості з особи, яка перебуває під наглядом;\nб) достроково, якщо піднаглядний перестав бути небезпечним для суспільства і позитивно характеризується за місцем роботи і проживання.\nПіднаглядний може сам подати клопотання про зняття нагляду з підстав, зазначених у пункті \"а\" частини першої цієї статті.\nВ інших випадках адміністративний нагляд автоматично припиняється:\nа) після закінчення терміну, на який його встановлено, якщо органом Національної поліції не подано клопотання про продовження нагляду або суддя відмовив у продовженні нагляду;\nб) у разі засудження піднаглядного до позбавлення волі і направлення його до місця відбування покарання;\nв) у разі смерті піднаглядного.\nПорядок розгляду в суді питання про припинення адміністративного нагляду здійснюється відповідно до вимог частини четвертої статті 5 цього Закону."
    },
    {
      "provision_ref": "art9",
      "section": "9",
      "title": "Стаття 9. Обов’язки піднаглядних",
      "content": "Особи, щодо яких встановлено адміністративний нагляд, зобов’язані вести законопослушний спосіб життя, не порушувати громадський порядок і додержувати таких правил:\nа) прибути у визначений установою виконання покарань термін в обране ними місце проживання і зареєструватися в органі Національної поліції;\nб) з’являтися за викликом органу Національної поліції у вказаний термін і давати усні та письмові пояснення з питань, пов’язаних з виконанням правил адміністративного нагляду;\nв) повідомляти поліцейських, які здійснюють адміністративний нагляд, про зміну місця роботи, місця проживання чи перебування, а також про виїзд за межі району (міста) у службових справах;\nг) в разі від’їзду в особистих справах з дозволу поліцейського в інший населений пункт та перебування там більше доби зареєструватися у відповідному органі Національної поліції.\nПісля припинення адміністративного нагляду особи, зазначені у пункті \"ґ\" статті 3 цього Закону, зобов’язані повідомляти органи Національної поліції України про зміну свого місця проживання чи перебування. За заявою прокурора на підставі рішення суду такий обов’язок також може бути встановлений щодо осіб, які відбули покарання за тяжкі або особливо тяжкі злочини проти статевої свободи та статевої недоторканості малолітньої особи та до яких не було застосовано адміністративного нагляду. Обов’язок, передбачений цією частиною, встановлюється строком на три роки та може бути подовжений на такий самий строк на підставі судового рішення за заявою прокурора, поданою за місцем проживання особи, на яку покладається такий обов’язок."
    },
    {
      "provision_ref": "art10",
      "section": "10",
      "title": "Стаття 10. Обмеження дій піднаглядних",
      "content": "До осіб, щодо яких встановлено адміністративний нагляд, за постановою суду можуть бути застосовані частково або у повному обсязі такі обмеження:\nа) заборона виходу з будинку (квартири) у визначений час, який не може перевищувати восьми годин на добу;\nб) заборона перебування у визначених місцях району (міста);\nв) заборона виїзду чи обмеження часу виїзду в особистих справах за межі району (міста);\nг) реєстрація в міліції від одного до чотирьох разів на місяць.\nПід час здійснення адміністративного нагляду суд за поданням начальника органу Національної поліції з урахуванням особи піднаглядного, його способу життя і поведінки може змінювати (зменшувати або збільшувати) обсяг обмежень, передбачених цією статтею."
    },
    {
      "provision_ref": "art11",
      "section": "11",
      "title": "Стаття 11. Відповідальність за порушення правил адміністративного нагляду",
      "content": "У разі злісного порушення правил адміністративного нагляду, передбачених статтями 9 і 10 цього Закону, особи, щодо яких встановлено адміністративний нагляд, притягаються до відповідальності згідно з законодавством."
    },
    {
      "provision_ref": "art12",
      "section": "12",
      "title": "Стаття 12. Відповідальність за порушення законодавства про адміністративний нагляд посадовими особами",
      "content": "Посадові особи, винні у порушенні законодавства України про адміністративний нагляд, притягаються до відповідальності згідно з чинним законодавством."
    },
    {
      "provision_ref": "art13",
      "section": "13",
      "title": "Стаття 13. Контроль за здійсненням адміністративного нагляду",
      "content": "Контроль за здійсненням адміністративного нагляду покладається на органи Національної поліції.\nЛ.КУЧМА"
    }
  ],
  "definitions": []
}