{
  "id": "ua-law-1621-15",
  "type": "statute",
  "title": "Про державні цільові програми",
  "title_en": "",
  "short_name": "1621-15",
  "status": "in_force",
  "issued_date": "2004-03-18",
  "url": "https://zakon.rada.gov.ua/laws/show/1621-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення та види державних цільових програм",
      "content": "Державна цільова програма - це комплекс взаємопов'язаних завдань і заходів, які спрямовані на розв'язання найважливіших проблем розвитку держави, окремих галузей економіки або адміністративно-територіальних одиниць, здійснюються з використанням коштів Державного бюджету України та узгоджені за строками виконання, складом виконавців, ресурсним забезпеченням.\nДержавні цільові програми поділяються на:\nзагальнодержавні програми економічного, науково-технічного, соціального, національно-культурного розвитку, охорони довкілля (далі - загальнодержавні програми) - це програми, які охоплюють всю територію держави або значну кількість її регіонів, мають довгостроковий період виконання і здійснюються центральними та місцевими органами виконавчої влади;\nінші програми, метою яких є розв'язання окремих проблем розвитку економіки і суспільства, а також проблем розвитку окремих галузей економіки та адміністративно-територіальних одиниць, що потребують державної підтримки."
    },
    {
      "provision_ref": "art2",
      "section": "2",
      "title": "Стаття 2. Мета і основні умови розроблення державних цільових програм",
      "content": "Метою розроблення державних цільових програм є сприяння реалізації державної політики на пріоритетних напрямах розвитку держави, окремих галузей економіки та адміністративно-територіальних одиниць; забезпечення концентрації фінансових, матеріально-технічних, інших ресурсів, виробничого та науково-технічного потенціалу, а також координації діяльності центральних і місцевих органів виконавчої влади, підприємств, установ та організацій для розв'язання найважливіших проблем.\nДержавна цільова програма розробляється за сукупності таких умов:\nіснування проблеми, розв'язання якої неможливе засобами територіального чи галузевого управління та потребує державної підтримки, координації діяльності центральних і місцевих органів виконавчої влади та органів місцевого самоврядування;\nвідповідності мети програми пріоритетним напрямам державної політики;\nнеобхідності забезпечення міжгалузевих і міжрегіональних зв'язків технологічно пов'язаних галузей та виробництв;\nнаявності реальної можливості ресурсного забезпечення виконання програми."
    },
    {
      "provision_ref": "art3",
      "section": "3",
      "title": "Стаття 3. Класифікація державних цільових програм",
      "content": "За своєю спрямованістю державні цільові програми поділяються на:\nекономічні, що спрямовані на розв'язання комплексних галузевих і міжгалузевих проблем виробництва, підвищення його ефективності та якісних характеристик, забезпечення ресурсозбереження, створення нових виробництв, розвиток виробничої кооперації;\nнаукові, метою яких є забезпечення виконання фундаментальних досліджень у галузі природничих, суспільних і технічних наук;\nнауково-технічні, що розробляються для розв'язання найважливіших науково-технічних проблем, створення принципово нових технологій, засобів виробництва, матеріалів, іншої наукоємної та конкурентоспроможної продукції;\nсоціальні, що передбачають розв'язання проблем підвищення рівня та якості життя, проблем безробіття, посилення соціального захисту населення, поліпшення умов праці, розвиток охорони здоров'я та освіти;\nнаціонально-культурні, спрямовані на розв'язання проблем національно-культурного розвитку, збереження національно-культурної спадщини, задоволення інтелектуальних та духовних потреб людини;\nекологічні, метою яких є здійснення загальнодержавних природоохоронних заходів, запобігання катастрофам екологічного характеру та ліквідація їх наслідків;\nоборонні, що розробляються з метою посилення обороноздатності держави;\nправоохоронні, спрямовані на забезпечення правоохоронної діяльності, боротьби із злочинністю та державної безпеки;\nз питань розвідувальної діяльності, з питань посилення розвідувальних спроможностей держави.\nДержавні цільові програми можуть бути спрямовані на розв'язання інших проблем, у тому числі регіонального розвитку, що мають державне значення."
    },
    {
      "provision_ref": "art4",
      "section": "4",
      "title": "Стаття 4. Державні цільові програми в системі планування та прогнозування економічного і соціального розвитку України",
      "content": "Заходи, завдання та показники державних цільових програм:\nвраховуються під час складення проекту Державного бюджету України на відповідний рік шляхом визначення головними розпорядниками бюджетних коштів обсягів видатків на їх реалізацію у складі бюджетних програм та включення центральним органом виконавчої влади, що забезпечує формування державної фінансової політики, відповідних бюджетних запитів до пропозицій проекту Державного бюджету України.\nЗаходи, завдання та показники державних цільових програм, спрямованих на розвиток окремих адміністративно-територіальних одиниць, включаються до програм економічного і соціального розвитку Автономної Республіки Крим, областей, районів, міст на відповідний рік.\nПерелік державних цільових програм, які планується виконати у відповідному році з використанням коштів Державного бюджету України, подається на розгляд Верховної Ради України разом із проектом закону про Державний бюджет України на відповідний рік."
    },
    {
      "provision_ref": "art5",
      "section": "5",
      "title": "Стаття 5. Основні стадії розроблення та виконання державної цільової програми",
      "content": "Основними стадіями розроблення та виконання державної цільової програми є:\nініціювання розроблення державної цільової програми, розроблення та громадське обговорення концепції програми;\nсхвалення концепції програми та прийняття рішення щодо розроблення проекту програми, визначення державного замовника та строків її розроблення;\nрозроблення проекту програми - визначення заходів і завдань, що пропонуються для включення до неї, а також обсягів і джерел фінансування;\nстратегічна екологічна оцінка у випадках, визначених Законом України \"Про стратегічну екологічну оцінку\";\nдержавна експертиза проекту програми;\nпогодження та затвердження програми;\nпроведення конкурсного відбору виконавців заходів і завдань програми;\nорганізація виконання заходів і завдань програми, здійснення контролю за їх виконанням;\nпідготовка та оцінка щорічних звітів про результати виконання програми, а в разі потреби - проміжних звітів;\nпідготовка та опублікування в офіційних друкованих виданнях заключного звіту про результати виконання програми.\nПорядок розроблення та виконання державних цільових програм затверджується Кабінетом Міністрів України."
    },
    {
      "provision_ref": "art6",
      "section": "6",
      "title": "Стаття 6. Ініціювання розроблення державної цільової програми та громадське обговорення концепції програми",
      "content": "Кабінет Міністрів України, центральні органи виконавчої влади, розвідувальні органи України, Національний банк України, Національна академія наук України, Верховна Рада Автономної Республіки Крим, обласні, Київська та Севастопольська міські ради, Рада міністрів Автономної Республіки Крим, обласні, Київська та Севастопольська міські державні адміністрації можуть ініціювати розроблення державної цільової програми, розробляти та проводити громадське обговорення концепції програми.\nКонцепція державної цільової програми розробляється з метою обґрунтування необхідності розроблення державної цільової програми та визначення оптимального варіанта розв'язання проблеми.\nПроект концепції державної цільової програми повинен містити:\nвизначення проблеми, на розв'язання якої спрямована програма;\nаналіз причин виникнення проблеми та обґрунтування необхідності її розв'язання шляхом розроблення і виконання програми;\nвизначення мети програми;\nвизначення, порівняльний аналіз можливих варіантів розв'язання проблеми та обґрунтування оптимального варіанта;\nвизначення на основі оптимального варіанта шляхів і засобів розв'язання проблеми, строків виконання програми;\nоцінку очікуваних результатів виконання програми, зокрема економічних, соціальних, екологічних, та визначення її ефективності;\nоцінку фінансових, матеріально-технічних, трудових ресурсів, необхідних для виконання програми.\nПроект концепції державної цільової програми публікується в офіційних медіа для громадського обговорення.\nІніціатор розроблення державної цільової програми подає Кабінету Міністрів України погоджений із центральними органами виконавчої влади, що забезпечують формування державної політики у сфері економічного розвитку, державної фінансової політики, державної політики у сферах трудових відносин, соціального захисту населення, а в разі необхідності також з іншими міністерствами, центральними та місцевими органами виконавчої влади проект концепції програми.\nУ разі виникнення потреби в розробленні та виконанні державної цільової програми з метою ліквідації наслідків надзвичайних ситуацій концепція програми може не розроблятися."
    },
    {
      "provision_ref": "art7",
      "section": "7",
      "title": "Стаття 7. Схвалення концепції державної цільової програми та прийняття рішення щодо розроблення проекту програми",
      "content": "Кабінет Міністрів України розглядає концепцію державної цільової програми та у разі її схвалення приймає рішення щодо розроблення проекту програми, визначає державних замовників та строки її розроблення."
    },
    {
      "provision_ref": "art8",
      "section": "8",
      "title": "Стаття 8. Державний замовник державної цільової програми",
      "content": "Державним замовником державної цільової програми можуть бути центральні органи виконавчої влади, розвідувальні органи України, Національна академія наук України, Рада міністрів Автономної Республіки Крим, обласні, Київська та Севастопольська міські державні адміністрації.\nДержавний замовник здійснює загальне керівництво і контроль за розробленням державної цільової програми та виконанням її заходів і завдань.\nДержавний замовник:\nпризначає керівника державної цільової програми, основними завданнями якого є оперативне управління та контроль за розробленням і виконанням програми;\nподає пропозиції щодо внесення змін до державної цільової програми, а також припинення її виконання;\nготує щорічний звіт про результати виконання державної цільової програми та подає його на розгляд Кабінету Міністрів України з метою визначення ефективності виконання програми. Строки подання державним замовником проміжних звітів визначаються нормативно-правовим актом, яким затверджено програму;\nготує заключний звіт про результати виконання програми та подає його на розгляд Кабінету Міністрів України."
    },
    {
      "provision_ref": "art9",
      "section": "9",
      "title": "Стаття 9. Розроблення проекту державної цільової програми",
      "content": "Проект державної цільової програми розробляється на основі прогнозів економічного і соціального розвитку України, прогнозів розвитку окремих галузей економіки на середньостроковий період схваленої концепції державним замовником або визначеним ним відповідно до законодавства розробником.\nПроект державної цільової програми повинен містити:\nпаспорт програми - стислий виклад основних даних (назва, рішення про розроблення, відомості про державного замовника та відповідальних виконавців програми, строк виконання, обсяги та джерела фінансування);\nвизначення мети програми;\nобґрунтування шляхів і засобів розв'язання проблеми, а також необхідності фінансування за рахунок коштів Державного бюджету України;\nперелік заходів і завдань з визначенням виконавців, строків виконання (в цілому і поетапно), обсягів та джерел фінансування (з розбивкою за роками);\nрозрахунок очікуваних результатів (економічних, соціальних, екологічних тощо) виконання програми та її ефективності;\nрозрахунок обсягів та визначення джерел фінансування програми, у тому числі за рахунок коштів Державного бюджету України (з розбивкою за роками).\nПроект державної цільової програми підлягає обов'язковій державній експертизі, що проводиться відповідно до закону."
    },
    {
      "provision_ref": "art10",
      "section": "10",
      "title": "Стаття 10. Затвердження державної цільової програми",
      "content": "Загальнодержавні програми економічного, науково-технічного, соціального, національно-культурного розвитку, охорони довкілля за поданням Кабінету Міністрів України затверджуються законом.\nІнші державні цільові програми за поданням державних замовників затверджуються Кабінетом Міністрів України."
    },
    {
      "provision_ref": "art11",
      "section": "11",
      "title": "Стаття 11. Виконання державної цільової програми",
      "content": "Державна цільова програма виконується шляхом здійснення її заходів і завдань органами державної влади, а також виконавцями, передбаченими цією програмою.\nДержавний замовник самостійно здійснює заходи і завдання, передбачені державною цільовою програмою, або за необхідності укладає договір (контракт) в порядку, встановленому законодавством.\nВиконавцями державної цільової програми можуть бути підприємства, установи та організації незалежно від форм власності, що визначаються державним замовником для виконання заходів і завдань програми на конкурсних засадах."
    },
    {
      "provision_ref": "art12",
      "section": "12",
      "title": "Стаття 12. Внесення змін до державної цільової програми",
      "content": "Зміни до державної цільової програми вносяться в разі потреби та можуть передбачати:\nвключення до затвердженої програми додаткових заходів і завдань;\nуточнення показників, обсягів і джерел фінансування, переліку виконавців, строків виконання програми та окремих заходів і завдань;\nвиключення із затвердженої програми окремих заходів і завдань, щодо яких визнано недоцільним подальше продовження робіт.\nРішення про внесення змін до державної цільової програми приймається органом державної влади, який її затвердив."
    },
    {
      "provision_ref": "art13",
      "section": "13",
      "title": "Стаття 13. Контроль за виконанням державної цільової програми",
      "content": "Контроль за виконанням державної цільової програми здійснюється з метою:\nзабезпечення виконання заходів та завдань програми в установлені строки;\nдосягнення передбачених цільових показників програми;\nзабезпечення використання фінансових, матеріально-технічних та інших ресурсів за призначенням.\nКонтроль за виконанням державної цільової програми здійснює Кабінет Міністрів України шляхом розгляду проміжних, щорічних, заключного звітів про результати виконання державної цільової програми та узагальненого висновку про кінцеві результати виконання програми.\nБезпосередній контроль за виконанням заходів і завдань програми, ефективним та цільовим використанням коштів її виконавцями здійснюють державні замовники.\nКонтроль за цільовим та ефективним використанням бюджетних коштів здійснюють спеціально уповноважені органи державної влади відповідно до закону."
    },
    {
      "provision_ref": "art14",
      "section": "14",
      "title": "Стаття 14. Припинення виконання державної цільової програми",
      "content": "Виконання державної цільової програми припиняється після закінчення встановленого строку. Державний замовник складає заключний звіт про результати виконання програми та подає його Кабінету Міністрів України разом з узагальненим висновком про кінцеві результати виконання програми не пізніше ніж у тримісячний строк після закінчення встановленого строку виконання програми.\nВиконання державної цільової програми припиняється достроково в разі:\nоголошення надзвичайної ситуації загальнодержавного значення, що унеможливлює виконання програми;\nприпинення фінансування заходів і завдань програми - за спільним поданням державного замовника, центральних органів виконавчої влади, що забезпечують формування державної політики у сфері економічного розвитку, державної фінансової політики;\nвтрати актуальності головної мети програми - за спільним поданням державного замовника, центральних органів виконавчої влади, що забезпечують формування державної політики у сфері економічного розвитку, державної фінансової політики, державної політики у сферах трудових відносин, соціального захисту населення, освіти і науки (щодо наукових та науково-технічних програм).\nРішення про дострокове припинення виконання загальнодержавних програм приймається Верховною Радою України за поданням Кабінету Міністрів України.\nРішення про дострокове припинення виконання інших державних цільових програм приймається Кабінетом Міністрів України."
    },
    {
      "provision_ref": "art15",
      "section": "15",
      "title": "Стаття 15. Джерела фінансування державної цільової програми",
      "content": "Розроблення та виконання державної цільової програми здійснюються за рахунок коштів Державного бюджету України, а також інших джерел, передбачених законом.\nВиділення бюджетних коштів на виконання заходів і завдань державної цільової програми проводиться в порядку, встановленому законом."
    },
    {
      "provision_ref": "art16",
      "section": "16",
      "title": "Стаття 16. Повноваження Верховної Ради України щодо затвердження, внесення змін та дострокового припинення державних цільових програм",
      "content": "Верховна Рада України відповідно до Конституції України :\nза поданням Кабінету Міністрів України затверджує загальнодержавні програми;\nприймає рішення щодо внесення змін до затверджених нею загальнодержавних програм;\nу разі необхідності приймає рішення про дострокове припинення виконання загальнодержавних програм або про продовження строку їх виконання."
    },
    {
      "provision_ref": "art17",
      "section": "17",
      "title": "Стаття 17. Повноваження Кабінету Міністрів України у сфері розроблення та виконання державних цільових програм",
      "content": "Кабінет Міністрів України:\nрозробляє і здійснює загальнодержавні програми в порядку, встановленому законом;\nсхвалює концепції державних цільових програм, приймає рішення щодо розроблення проектів програм та строків їх розроблення;\nвизначає державних замовників державних цільових програм;\nза поданням державних замовників затверджує державні цільові програми (за винятком загальнодержавних програм);\nприймає рішення щодо внесення змін до затверджених ним державних цільових програм;\nу разі необхідності приймає рішення про дострокове припинення виконання державних цільових програм, які ним затверджені, або про продовження строку виконання цих програм;\nу межах своєї компетенції здійснює контроль за виконанням державних цільових програм."
    },
    {
      "provision_ref": "art18",
      "section": "18",
      "title": "Стаття 18. Повноваження центрального органу виконавчої влади, що забезпечує формування державної політики у сфері економічного розвитку, у сфері розроблення та виконання державних цільових програм",
      "content": "Центральний орган виконавчої влади, що забезпечує формування державної політики у сфері економічного розвитку:\nздійснює методичне забезпечення робіт з розроблення та виконання державних цільових програм з питань своєї компетенції;\nрозглядає та погоджує проекти концепцій державних цільових програм і проекти державних цільових програм;\nздійснює разом з державними замовниками за участю центральних органів виконавчої влади, що забезпечують формування державної фінансової політики, державної політики у сфері освіти і науки (щодо наукових та науково-технічних програм) аналіз проектів програм з метою збалансування необхідних для їх виконання ресурсів;\nрозглядає та погоджує пропозиції державних замовників щодо внесення змін до програм;\nздійснює щороку разом з державними замовниками, центральними органами виконавчої влади, що забезпечують формування державної фінансової політики, державної політики у сферах трудових відносин, соціального захисту населення, освіти і науки (щодо наукових та науково-технічних програм) аналіз стану виконання державних цільових програм та вносить Кабінету Міністрів України пропозиції щодо подальшого виконання програм або його припинення;\nна підставі отриманого заключного звіту готує разом із центральними органами виконавчої влади, що забезпечують формування державної фінансової політики, державної політики у сферах трудових відносин, соціального захисту населення, освіти і науки (щодо наукових та науково-технічних програм) та надсилає державному замовнику узагальнений висновок про кінцеві результати виконання програми;\nведе облік державних цільових програм і надає відповідну інформацію центральному органу виконавчої влади, що забезпечує формування державної фінансової політики, та державним замовникам."
    },
    {
      "provision_ref": "art19",
      "section": "19",
      "title": "Стаття 19. Повноваження центрального органу виконавчої влади, що забезпечує формування державної фінансової політики, у сфері розроблення та виконання державних цільових програм",
      "content": "Центральний орган виконавчої влади, що забезпечує формування державної фінансової політики:\nбере участь у проведенні аналізу проектів державних цільових програм з метою збалансування необхідних для їх виконання фінансових ресурсів, розглядає та погоджує проекти концепцій державних цільових програм і проекти державних цільових програм;\nрозглядає пропозиції державних замовників щодо виділення бюджетних коштів для розроблення та виконання державних цільових програм;\nприймає рішення про включення відповідних бюджетних запитів до пропозицій проекту Державного бюджету України на відповідний рік;\nформує та подає Кабінету Міністрів України разом з проектом закону про Державний бюджет України на відповідний рік перелік державних цільових програм із зазначенням обсягів фінансування кожної з них за рахунок бюджетних коштів;\nрозглядає та погоджує пропозиції державних замовників щодо внесення змін до програм;\nбере участь у щорічному проведенні аналізу стану виконання державних цільових програм у частині використання бюджетних коштів та у підготовці пропозицій Кабінету Міністрів України щодо подальшого виконання державних цільових програм або його припинення;\nбере участь у підготовці узагальненого висновку про кінцеві результати виконання державних цільових програм у частині оцінки використання бюджетних коштів."
    },
    {
      "provision_ref": "art20",
      "section": "20",
      "title": "Стаття 20. Повноваження центрального органу виконавчої влади, що забезпечує формування державної політики у сферах трудових відносин, соціального захисту населення у сфері розроблення та виконання державних цільових програм",
      "content": "Центральний орган виконавчої влади, що забезпечує формування державної політики у сферах трудових відносин, соціального захисту населення:\nбере участь у проведенні аналізу проектів державних цільових програм з метою визначення соціальних наслідків виконання програм, у тому числі їх впливу на соціальний захист населення та використання трудових ресурсів, розглядає і погоджує проекти концепцій та проекти програм;\nрозглядає і погоджує пропозиції державних замовників щодо внесення змін до державних цільових програм;\nбере участь у щорічному проведенні аналізу стану виконання державних цільових програм у частині використання трудових ресурсів, визначення соціальних наслідків виконання програм та у підготовці пропозицій Кабінету Міністрів України щодо подальшого виконання програм або його припинення;\nбере участь у підготовці узагальненого висновку про кінцеві результати виконання державних цільових програм у частині оцінки соціальних наслідків виконання програми."
    },
    {
      "provision_ref": "art21",
      "section": "21",
      "title": "Стаття 21. Повноваження центрального органу виконавчої влади, що забезпечує формування державної політики у сфері освіти і науки, у сфері розроблення та виконання державних цільових програм",
      "content": "Центральний орган виконавчої влади, що забезпечує формування державної політики у сфері освіти і науки:\nздійснює методичне забезпечення робіт з розроблення та виконання державних цільових програм з питань своєї компетенції;\nзабезпечує проведення державної наукової та науково-технічної експертизи проектів наукових та науково-технічних програм з метою встановлення їх відповідності пріоритетним напрямам розвитку науки і техніки;\nрозглядає та погоджує пропозиції державних замовників щодо внесення змін до наукових та науково-технічних програм;\nбере участь у щорічному проведенні аналізу стану виконання наукових та науково-технічних програм та у підготовці пропозицій Кабінету Міністрів України щодо подальшого виконання програм або його припинення;\nбере участь у підготовці узагальненого висновку про кінцеві результати виконання наукових і науково-технічних програм.\n1. Цей Закон набирає чинності з дня його опублікування.\n2. Кабінету Міністрів України:\nу тримісячний строк з дня набрання чинності цим Законом подати до Верховної Ради України пропозиції щодо приведення законів України у відповідність із цим Законом;\nу шестимісячний строк з дня набрання чинності цим Законом:\nзатвердити порядок розроблення та виконання державних цільових програм;\nпривести свої нормативно-правові акти у відповідність із цим Законом.\nЛ.КУЧМА"
    }
  ],
  "definitions": []
}