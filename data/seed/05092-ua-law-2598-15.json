{
  "id": "ua-law-2598-15",
  "type": "statute",
  "title": "Закон України (2598-15)",
  "title_en": "",
  "short_name": "2598-15",
  "status": "in_force",
  "issued_date": "2005-05-31",
  "url": "https://zakon.rada.gov.ua/laws/show/2598-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до деяких законодавчих актів\nУкраїни щодо відповідальності за порушення\nв галузі електроенергетики\n( Відомості Верховної Ради України (ВВР), 2005, N 27, ст.359 )\n{ Із змінами, внесеними згідно з Кодексом\nN 4651-VI ( 4651-17 ) від 13.04.2012, ВВР, 2013, N 9-10,\nN 11-12, N 13, ст.88\nЗаконом\nN 2019-VIII ( 2019-19 ) від 13.04.2017, ВВР, 2017, N 27-28, ст.312 }\n\nВерховна Рада України п о с т а н о в л я є :\nI. Внести зміни до таких законодавчих актів України:\n1. Кримінальний кодекс України ( 2341-14 ) (Відомості\nВерховної Ради України, 2001 р., N 25-26, ст. 131) доповнити\nстаттями 188-1, 194-1 такого змісту:\n\" Стаття 188-1. Викрадення електричної або теплової енергії\nшляхом її самовільного використання\n1. Викрадення електричної або теплової енергії шляхом її\nсамовільного використання без приладів обліку (якщо використання\nприладів обліку обов'язкове) або внаслідок умисного пошкодження\nприладів обліку чи у будь-який інший спосіб, якщо такими діями\nзавдано значної шкоди, -\nкарається штрафом від ста до двохсот неоподатковуваних\nмінімумів доходів громадян або виправними роботами на строк до\nдвох років, або обмеженням волі на строк до трьох років.\n2. Ті самі дії, вчинені повторно або за попередньою змовою\nгрупою осіб, або якщо вони завдали шкоду у великих розмірах, -\nкараються позбавленням волі на строк до трьох років.\nПримітка. Шкода, передбачена цією статтею, визнається\nзначною, якщо вона в сто і більше разів перевищує\nнеоподатковуваний мінімум доходів громадян, а у великих розмірах -\nякщо вона в двісті п'ятдесят і більше разів перевищує\nнеоподатковуваний мінімум доходів громадян\";\n\" Стаття 194-1. Умисне пошкодження об'єктів електроенергетики\n1. Умисне пошкодження або руйнування об'єктів\nелектроенергетики, якщо ці дії призвели або могли призвести до\nпорушення нормальної роботи цих об'єктів, або спричинило небезпеку\nдля життя людей, -\nкарається штрафом від ста до двохсот неоподатковуваних\nмінімумів доходів громадян або виправними роботами на строк до\nдвох років, або позбавленням волі на строк до трьох років.\n2. Ті самі дії, вчинені повторно або за попередньою змовою\nгрупою осіб, або загальнонебезпечним способом, -\nкараються позбавленням волі на строк від трьох до десяти\nроків.\n3. Дії, передбачені частинами першою або другою цієї статті,\nякщо вони спричинили загибель людей або інші тяжкі наслідки, -\nкараються позбавленням волі на строк від восьми до\nп'ятнадцяти років\".\n\n{ Пункт 2 розділу I втратив чинність на підставі Кодексу\nN 4651-VI ( 4651-17 ) від 13.04.2012 }\n\n3. У Кодексі України про адміністративні правопорушення\n( 80731-10 , 80732-10 ) (Відомості Верховної Ради УРСР, 1984 р.,\nдодаток до N 51, ст. 1122):\n1) доповнити статтями 95-1, 185-12, 188-20, 188-21, 244-13,\n244-14, 244-15 такого змісту:\n\" Стаття 95-1. Порушення вимог нормативно-правових актів щодо\nтехнічної експлуатації електричних станцій і\nмереж, енергетичного обладнання\nПорушення вимог нормативно-правових актів щодо технічної\nексплуатації електричних станцій і мереж, енергетичного обладнання\nоб'єктів електроенергетики, підключених до об'єднаної енергетичної\nсистеми України, та енергетичного обладнання споживачів, -\nтягне за собою попередження або накладення штрафу на\nпрацівників від одного до п'яти неоподатковуваних мінімумів\nдоходів громадян і попередження або накладення штрафу на посадових\nосіб - від трьох до восьми неоподатковуваних мінімумів доходів\nгромадян\";\n\" Стаття 185-12. Створення перешкод у виконанні робіт,\nпов'язаних з обслуговуванням об'єктів\nелектроенергетики\nСтворення перешкод у виконанні робіт, пов'язаних з\nобслуговуванням об'єктів електроенергетики, -\nтягне за собою попередження або накладення штрафу на громадян\nвід двох до п'яти неоподатковуваних мінімумів доходів громадян і\nпопередження або накладення штрафу на посадових осіб - від трьох\nдо п'яти неоподатковуваних мінімумів доходів громадян\";\n\" Стаття 188-20 . Ухилення від виконання або несвоєчасне\nвиконання приписів Державної інспекції з\nенергетичного нагляду за режимами споживання\nелектричної та теплової енергії\nУхилення від виконання або несвоєчасне виконання приписів\nДержавної інспекції з енергетичного нагляду за режимами споживання\nелектричної та теплової енергії -\nтягне за собою попередження або накладення штрафу на громадян\nвід одного до трьох неоподатковуваних мінімумів доходів громадян і\nпопередження або накладення штрафу на посадових осіб - від одного\nдо п'яти неоподатковуваних мінімумів доходів громадян.\nСтаття 188-21. Ухилення від виконання або несвоєчасне\nвиконання рішень Національної комісії\nрегулювання електроенергетики України\nУхилення від виконання або несвоєчасне виконання рішень\nНаціональної комісії регулювання електроенергетики України -\nтягне за собою попередження або накладення штрафу на\nпосадових осіб від трьох до восьми неоподатковуваних мінімумів\nдоходів громадян\";\n\" Стаття 244-13. Органи Державної інспекції з енергетичного\nнагляду за режимами споживання електричної\nта теплової енергії\nОргани Державної інспекції з енергетичного нагляду за\nрежимами споживання електричної та теплової енергії розглядають\nсправи про адміністративні правопорушення, передбачені\nстаттею 95-1 (у частині порушення вимог нормативно-правових актів\nщодо технічної експлуатації енергетичного обладнання споживачів) і\nстаттею 188-20 .\nВід імені органів Державної інспекції з енергетичного нагляду\nза режимами споживання електричної та теплової енергії розглядати\nсправи про адміністративні правопорушення і накладати\nадміністративні стягнення мають право:\n1) головний державний інспектор з енергетичного нагляду за\nрежимами споживання електричної та теплової енергії та його\nзаступники - попередження або штраф на громадян та посадових осіб\nдо восьми неоподатковуваних мінімумів доходів громадян;\n2) старші державні інспектори з енергетичного нагляду за\nрежимами споживання електричної та теплової енергії - попередження\nабо штраф на громадян та посадових осіб до п'яти неоподатковуваних\nмінімумів доходів громадян;\n3) державні інспектори з енергетичного нагляду за режимами\nспоживання електричної та теплової енергії - попередження або\nштраф на громадян та посадових осіб до трьох неоподатковуваних\nмінімумів доходів громадян.\nСтаття 244-14 . Органи Державної інспекції з експлуатації\nелектричних станцій і мереж\nОргани Державної інспекції з експлуатації електричних станцій\nі мереж розглядають справи про адміністративні правопорушення,\nпередбачені статтею 95-1 (крім порушення вимог нормативно-правових\nактів щодо технічної експлуатації енергетичного обладнання\nспоживачів).\nВід імені органів Державної інспекції з експлуатації\nелектричних станцій і мереж розглядати справи про адміністративні\nправопорушення і накладати адміністративні стягнення мають право:\n1) начальник Державної інспекції з експлуатації електричних\nстанцій і мереж та його заступники - попередження або штраф на\nпосадових осіб до восьми неоподатковуваних мінімумів доходів\nгромадян;\n2) головні та старші інспектори з експлуатації електричних\nстанцій і мереж - попередження або штраф на посадових осіб до\nп'яти неоподатковуваних мінімумів доходів громадян.\nСтаття 244-15. Національна комісія регулювання\nелектроенергетики України\nНаціональна комісія регулювання електроенергетики України\nрозглядає справи про адміністративні правопорушення, передбачені\nстаттею 188-21.\nВід імені Національної комісії регулювання електроенергетики\nУкраїни розглядати справи про адміністративні правопорушення і\nнакладати адміністративні стягнення мають право голова та члени\nКомісії\";\n2) статтю 103-1 викласти у такій редакції:\n\" Стаття 103-1. Порушення правил користування енергією чи\nгазом\nСамовільне використання з корисливою метою електричної та\nтеплової енергії без приладів обліку (якщо використання приладів\nобліку обов'язкове) або внаслідок умисного пошкодження приладів\nобліку чи у будь-який інший спосіб, а так само інші порушення\nправил користування електричною або тепловою енергією, а також\nсамовільне використання з корисливою метою газу, порушення правил\nкористування газом у побуті, що не завдало значної шкоди, -\nтягнуть за собою попередження або накладення штрафу на\nгромадян від одного до п'яти неоподатковуваних мінімумів доходів\nгромадян і попередження або накладення штрафу на посадових осіб -\nвід трьох до восьми неоподатковуваних мінімумів доходів громадян\";\n3) абзац перший частини другої статті 51 доповнити словами \"а\nтакож розукомплектування об'єктів електроенергетики, засобів\nобліку енергії\";\n4) частину першу статті 218 після цифр \"183\" доповнити\nцифрами \"185-12\";\n5) у статті 255:\nпункт 1 частини першої доповнити абзацом такого змісту:\n\"підприємств і організацій, у віданні яких є об'єкти\nелектроенергетики (стаття 185-12)\";\nв абзаці першому частини другої цифри \"222 - 244-12 \" замінити\nцифрами \"222 - 244-15\".\n4. У статті 67 Житлового кодексу Української РСР ( 5464-10 )\n(Відомості Верховної Ради УРСР, 1983 р., додаток до N 28, ст. 573)\nслово \"електрична\" виключити.\n\n{ Пункт 5 розділу I втратив чинність на підставі Закону\nN 2019-VIII ( 2019-19 ) від 13.04.2017 }\n\nII. Прикінцеві положення\n1. Цей Закон набирає чинності з дня його опублікування.\n2. Кабінету Міністрів України забезпечити прийняття\nнормативно-правових актів, що випливають із цього Закону.\n\nПрезидент України В.ЮЩЕНКО\n\nм. Київ, 31 травня 2005 року\nN 2598-IV\n\nПро внесення змін до деяких законодавчих актів України щодо відповідальності за порушення в галузі електроенергетики\nЗакон України від 31.05.2005 № 2598-IV\n\nРедакція від 01.07.2019 , підстава — 2019-VIII\nПостійна адреса:\nhttps://zakon.rada.gov.ua/go/2598-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}