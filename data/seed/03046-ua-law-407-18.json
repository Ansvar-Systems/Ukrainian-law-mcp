{
  "id": "ua-law-407-18",
  "type": "statute",
  "title": "Закон України (407-18)",
  "title_en": "",
  "short_name": "407-18",
  "status": "in_force",
  "issued_date": "2013-07-04",
  "url": "https://zakon.rada.gov.ua/laws/show/407-18",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Податкового кодексу України та деяких інших законів України щодо фінансових векселів\n\n(Відомості Верховної Ради (ВВР), 2014, № 20-21, ст.713)\n\nВерховна Рада України постановляє :\n\nI. Внести до Податкового кодексу України (Відомості Верховної Ради України, 2011 р., №№ 13-17, ст. 112) такі зміни:\n\n1. Підпункт 14.1.176 -1 пункту 14.1 статті 14 виключити.\n\n2. У статті 200 :\n\nпункт 200.13 викласти в такій редакції:\n\n\"200.13. На підставі отриманого висновку відповідного органу державної податкової служби орган, що здійснює казначейське обслуговування бюджетних коштів, видає платнику податку зазначену в ньому суму бюджетного відшкодування шляхом перерахування коштів з бюджетного рахунка на поточний банківський рахунок платника податку в обслуговуючому банку протягом п’яти операційних днів після отримання висновку органу державної податкової служби\";\n\nпідпункт 200.18.2 пункту 200.18 викласти в такій редакції:\n\n\"200.18.2. Орган, що здійснює казначейське обслуговування бюджетних коштів, надає платнику податку суму автоматичного бюджетного відшкодування шляхом перерахування коштів з бюджетного рахунка на поточний банківський рахунок платника податку в обслуговуючому банку протягом трьох операційних днів після отримання висновку органу державної податкової служби\".\n\n3. Підпункт 213.2.3 пункту 213.2 статті 213 доповнити словами \"фінансовими банківськими векселями, виданими як електронний документ, та фінансовими казначейськими векселями\".\n\n4. Підрозділ 10 розділу XX \"Перехідні положення\" доповнити пунктом 19 такого змісту:\n\n\"19. Установити, що до 1 січня 2014 року органи, що здійснюють казначейське обслуговування бюджетних коштів, відповідно до Закону України \"Про Державний бюджет України на 2013 рік\" на підставі отриманого від відповідного контролюючого органу висновку із зазначенням суми податку на додану вартість, що підлягає відшкодуванню з бюджету, видають платнику податку, який подав до такого контролюючого органу заяву про обрання способу відшкодування з бюджету суми податку на додану вартість шляхом отримання фінансового казначейського векселя, зазначену у висновку суму бюджетного відшкодування шляхом видачі у строки, визначені пунктом 200.13 статті 200 цього Кодексу, фінансових казначейських векселів строком обігу до п’яти років з дохідністю на рівні 5 відсотків річних.\n\nСума податку на додану вартість, що підлягає відшкодуванню з бюджету шляхом видачі фінансових казначейських векселів, поділяється на рівні частини, на кожну з яких видається окремий фінансовий казначейський вексель із строком платежу один, два, три, чотири та п’ять років.\n\nВидача фінансового казначейського векселя прирівнюється до видачі платнику податку суми бюджетного відшкодування шляхом перерахування коштів з бюджетного рахунка на рахунок платника податку.\n\nЗа заявою платника податку, поданою до органу, що здійснює казначейське обслуговування бюджетних коштів, дата пред’явлення векселя до сплати може бути перенесена на будь-яку іншу дату, що настає за датою пред’явлення векселя до сплати, в межах календарного року, на який припадає дата сплати за векселем.\n\nПлатники податку мають право здійснювати сплату будь-якого узгодженого грошового зобов’язання, що сплачується до Державного бюджету України шляхом пред’явлення для сплати (не раніше настання строку платежу, визначеного у векселі) органу, що здійснює казначейське обслуговування бюджетних коштів, фінансового казначейського векселя, виданого відповідно до цього пункту. Таке пред’явлення прирівнюється до сплати узгодженого грошового зобов’язання шляхом перерахування коштів з рахунка платника податку на бюджетний рахунок.\n\nСума позитивного значення різниці між сумою будь-якого узгодженого грошового зобов’язання, що сплачується до Державного бюджету України, і сумою фінансових казначейських векселів, що пред’являються до сплати в рахунок такого узгодженого грошового зобов’язання, сплачується платником податку до бюджету коштами у порядку, встановленому цим Кодексом.\n\nСума від’ємного значення різниці між сумою будь-якого узгодженого грошового зобов’язання, що сплачується до Державного бюджету України, і сумою фінансових казначейських векселів, що пред’являються до сплати в рахунок такого узгодженого грошового зобов’язання, за бажанням платника податку на підставі поданої ним відповідної заяви може або відшкодовуватися йому з бюджету коштами у порядку, встановленому цим пунктом, або на таку суму можуть видаватися нові фінансові казначейські векселі, в яких дата пред’явлення векселя до сплати може бути перенесена на будь-яку іншу дату, що настає за датою пред’явлення векселя до сплати, в межах календарного року, на який припадає дата сплати за векселем.\n\nВиплата доходу за фінансовими казначейськими векселями відбувається в момент їх пред’явлення до сплати органу, що здійснює казначейське обслуговування бюджетних коштів.\n\nПорядок видачі, обігу, обліку та сплати за фінансовими казначейськими векселями, виданими відповідно до цього пункту, затверджується Кабінетом Міністрів України відповідно до закону\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування, крім підпункту 3 пункту 2 цього розділу, який набирає чинності одночасно з набранням чинності Законом України \"Про депозитарну систему України\" .\n\n2. Внести зміни до таких законів України:\n\n1) у Законі України \"Про обіг векселів в Україні\" (Відомості Верховної Ради України, 2001 р., № 24, ст. 128; 2003 р., № 7, ст. 63; 2011 р., № 4, ст. 21; 2012 р., № 7, ст. 53; із змінами, внесеними законами України від 16 жовтня 2012 року № 5463-VI, від 20 листопада 2012 року № 5492-VI та від 6 грудня 2012 року № 5518-VI):\n\nчастину першу статті 4 викласти в такій редакції:\n\n\" Стаття 4. Видавати переказні і прості векселі можна лише для оформлення грошового боргу за фактично поставлені товари, виконані роботи, надані послуги, за виключенням фінансових банківських векселів та фінансових казначейських векселів\";\n\nдоповнити статтею 4 -1 такого змісту:\n\n\" Стаття 4 -1 . До фінансових векселів належать:\n\nфінансовий банківський вексель;\n\nфінансовий казначейський вексель.\n\nФінансовий банківський вексель - цінний папір, що посвідчує безумовне зобов’язання банківської установи сплатити після настання строку платежу визначену суму власнику векселя.\n\nОсобливості видачі, обігу, обліку, сплати та стягнення за фінансовими банківськими векселями визначаються Національним банком України за погодженням з Національною комісією з цінних паперів та фондового ринку.\n\nФінансовий казначейський вексель - цінний папір, що посвідчує безумовне грошове зобов’язання центрального органу виконавчої влади, що здійснює казначейське обслуговування бюджетних коштів, яким оформлено заборгованість державного бюджету, сплатити після настання строку платежу визначену суму власнику векселя (векселедержателю).\n\nПорядок видачі, обігу, обліку та сплати за фінансовими казначейськими векселями, що видаються центральним органом виконавчої влади, що здійснює казначейське обслуговування бюджетних коштів, затверджується Кабінетом Міністрів України відповідно до закону про Державний бюджет України.\n\nВедення реєстру фінансових векселів, виданих як електронний документ, та облік прав за ними, а також їх погашення забезпечується адміністратором системи електронного обігу фінансових векселів. Функції адміністратора системи електронного обігу фінансових векселів виконує юридична особа, право власності на корпоративні права якої належить Розрахунковому центру з обслуговування договорів на фінансових ринках, створеному відповідно до Закону України \"Про депозитарну систему України\" ;\n\nу статті 5:\n\nчастину першу замінити трьома частинами такого змісту:\n\n\" Стаття 5. Векселі (переказні і прості) складаються в документарній формі на бланках з відповідним ступенем захисту від підроблення, форма та порядок виготовлення яких затверджуються Національною комісією з цінних паперів та фондового ринку за погодженням з Національним банком України з урахуванням норм Уніфікованого закону, і не можуть бути переведені в бездокументарну форму (знерухомлені).\n\nФінансовий банківський вексель видається в документарній формі як електронний документ. Фінансовий казначейський вексель видається в документарній формі як паперовий або як електронний документ.\n\nНаціональна комісія з цінних паперів та фондового ринку за погодженням з Національним банком України визначає склад та порядок розміщення обов’язкових реквізитів та іншої інформації, що містить фінансовий банківський вексель, виданий як електронний документ. Національна комісія з цінних паперів та фондового ринку за погодженням з центральним органом виконавчої влади, що здійснює казначейське обслуговування бюджетних коштів, визначає склад та порядок розміщення обов’язкових реквізитів та іншої інформації, що містить фінансовий казначейський вексель, виданий як електронний документ\".\n\nУ зв’язку з цим частини другу і третю вважати відповідно частинами четвертою і п’ятою;\n\nдоповнити частиною шостою такого змісту:\n\n\"Вексель, виданий в документарній формі як електронний документ, підписується:\n\nвід імені юридичних осіб - шляхом накладення електронного цифрового підпису керівника або уповноваженої ним особи та електронного цифрового підпису головного бухгалтера (за наявності посади головного бухгалтера у штатному розписі юридичної особи) або уповноваженої ним особи, а також електронного цифрового підпису юридичної особи, спеціально призначеного для засвідчення дійсності підпису на документах;\n\nвід імені фізичних осіб або фізичних осіб - підприємців - шляхом накладення одного електронного цифрового підпису зазначеної особи або уповноваженої нею особи\";\n\n2) у Законі України \"Про цінні папери та фондовий ринок\" (Відомості Верховної Ради України, 2006 р., № 31, ст. 268; із змінами, внесеними законами України від 4 липня 2012 року № 5042-VI, від 6 липня 2012 року № 5178-VI та від 6 грудня 2012 року № 5518-VI):\n\nабзац третій частини третьої статті 3 викласти в такій редакції:\n\n\"Неемісійні цінні папери можуть видаватися та існувати виключно в документарній формі як паперові або як електронні документи. Перелік цінних паперів, що можуть видаватися як електронні документи, визначається Національною комісією з цінних паперів та фондового ринку за погодженням з Національним банком України\";\n\nу статті 14:\n\nу частині другій слова \"крім фінансових векселів, що випускаються у бездокументарній формі у визначеному законодавством порядку\" виключити;\n\nабзаци другий - п’ятий частини третьої виключити;\n\nчастину восьму статті 17 викласти в такій редакції:\n\n\"8. Правочини щодо цінних паперів повинні вчинятися за участю або посередництвом торгівця цінними паперами, крім випадків:\n\nрозміщення емітентом власних цінних паперів;\n\nвикупу та продажу емітентом власних цінних паперів;\n\nпроведення розрахунків з використанням неемісійних цінних паперів;\n\nрозміщення казначейських зобов’язань України;\n\nвнесення цінних паперів до статутного (складеного) капіталу юридичних осіб;\n\nдарування цінних паперів;\n\nспадкування та правонаступництва цінних паперів;\n\nвчинення правочинів, пов’язаних з виконанням судових рішень;\n\nвчинення правочинів у процесі приватизації\";\n\n3) у підпункті 16 пункту 4 розділу VI \"Прикінцеві та перехідні положення\" Закону України від 6 липня 2012 року № 5178-VI \"Про депозитарну систему України\":\n\nабзац дванадцятий доповнити двома реченнями такого змісту:\n\n\"Неемісійні цінні папери можуть видаватися та існувати виключно в документарній формі як паперові або як електронні документи. Перелік цінних паперів, що можуть видаватися як електронні документи, визначається Національною комісією з цінних паперів та фондового ринку за погодженням з Національним банком України\";\n\nабзац п’ятнадцятий викласти в такій редакції:\n\n\"Документарним цінним папером є паперовий або електронний документ, оформлений у визначеній законодавством формі, що містить найменування виду цінного папера, а також визначені законодавством реквізити\";\n\nабзац тридцять перший викласти в такій редакції:\n\n\"2. Права на цінний папір та права за цінним папером на пред’явника, що існує в документарній формі у паперовому вигляді, переходять шляхом вручення такого цінного папера іншій особі, а порядок переходу права на цінний папір та права за цінним папером на пред’явника, що існує в документарній формі як електронний документ, визначається Національним банком України - для фінансових банківських векселів та Кабінетом Міністрів України - для фінансових казначейських векселів\".\n\n3. Кабінету Міністрів України у місячний строк з дня набрання чинності цим Законом:\n\nпривести свої нормативно-правові акти у відповідність із цим Законом, передбачивши гарантії забезпечення рівності всіх платників податку, добровільності одержання бюджетного відшкодування сум податку на додану вартість шляхом оформлення фінансових казначейських векселів;\n\nзабезпечити перегляд та приведення відповідними центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ.ЯНУКОВИЧ\n\nм. Київ\n\n4 липня 2013 року\n\n№ 407-VII\n\nПро внесення змін до Податкового кодексу України та деяких інших законів України щодо фінансових векселів\nЗакон України від 04.07.2013 № 407-VII\n\nПрийняття від 04.07.2013\nПостійна адреса:\nhttps://zakon.rada.gov.ua/go/407-18\nЗаконодавство України\nстаном на 22.02.2026\n\nчинний"
    }
  ],
  "definitions": []
}