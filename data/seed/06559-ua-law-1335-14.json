{
  "id": "ua-law-1335-14",
  "type": "statute",
  "title": "Закон України (1335-14)",
  "title_en": "",
  "short_name": "1335-14",
  "status": "in_force",
  "issued_date": "1999-12-22",
  "url": "https://zakon.rada.gov.ua/laws/show/1335-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро списання та реструктуризацію податкової\nзаборгованості відкритого акціонерного товариства\n\"Лисичанськнафтооргсинтез\" за станом\nна 1 жовтня 1999 року\n( Відомості Верховної Ради України (ВВР), 2000, N 6-7, ст.38 )\n\nЦей Закон спрямований на оздоровлення фінансового стану та\nвідновлення виробничої діяльності відкритого акціонерного\nтовариства \"Лисичанськнафтооргсинтез\" як стратегічно важливого для\nекономіки України підприємства.\nСтаття 1. Списанню з відкритого акціонерного товариства\n\"Лисичанськнафтооргсинтез\" (далі - \"ЛиНОС\") - платника податків\nпідлягають суми податкової заборгованості зі сплати пені, штрафних\nта фінансових санкцій по загальнодержавних податках і зборах,\nобов'язкових платежах, що нараховані і вважалися несплаченими за\nстаном на 1 жовтня 1999 року.\nСтаття 2. Реструктуризації підлягають суми податкової\nзаборгованості відкритого акціонерного товариства \"ЛиНОС\" зі\nсплати податків і зборів (обов'язкових платежів), перелічених у\nстатті 3 цього Закону, без урахування сум пені, штрафних та\nфінансових санкцій, нарахованих відповідно до законодавства на цю\nзаборгованість і списаних згідно із статтею 1 цього Закону, за\nстаном на 1 жовтня 1999 року.\nРеструктуризація провадиться шляхом розстрочення сплати\nподаткової заборгованості на 120 місяців.\nСплата реструктуризованої податкової заборгованості\nрозпочинається з 1 січня 2001 року і провадиться рівними частками\nдо 15 числа кожного місяця.\nСтаття 3. Реструктуризація податкової заборгованості\nпоширюється на:\nподаток на прибуток підприємства;\nподаток на додану вартість;\nплату (податок) за землю;\nакцизний збір;\nзбір до Фонду для здійснення заходів щодо ліквідації\nнаслідків Чорнобильської катастрофи та соціального захисту\nнаселення;\nзбір за забруднення навколишнього природного середовища;\nплату за спеціальне користування водними ресурсами;\nамортизаційні відрахування для фінансування заходів\nструктурної перебудови базових галузей національної економіки.\nСтаття 4. Орган стягнення, де перебуває на обліку відкрите\nакціонерне товариство \"ЛиНОС\", за результатами розгляду\nфінансово-господарської діяльності у місячний термін з дня\nнабрання чинності цим Законом приймає рішення щодо списання та\nреструктуризації сум податкової заборгованості, зазначених\nвідповідно у статтях 1 та 3 цього Закону, та повідомляє про це\nвідкрите акціонерне товариство \"ЛиНОС\".\nСтаття 5. У тижневий термін з дня прийняття цього Закону\nвідповідний орган стягнення зупиняє стягнення з відкритого\nакціонерного товариства \"ЛиНОС\" у безспірному порядку сум\nподаткової заборгованості і відкликає з уповноважених банків\nрозрахункові документи щодо їх сплати.\nСуми податкової заборгованості, реструктуризованої у порядку,\nвизначеному цим Законом, у разі несплати платником податку у\nвстановлені статтею 2 цього Закону строки стягуються відповідним\nорганом стягнення у безспірному порядку.\nСтаття 6. Рішення про списання та реструктуризацію податкової\nзаборгованості відкритого акціонерного товариства \"ЛиНОС\" з\nмісцевих податків і зборів (обов'язкових платежів), а також пені,\nштрафних і фінансових санкцій, нарахованих відповідно до\nзаконодавства на заборгованість зі сплати зазначених податків і\nзборів (обов'язкових платежів), приймається відповідною радою у\nдвомісячний термін з дня набрання чинності цим Законом згідно з\nумовами, визначеними цим Законом.\nСтаття 7. Списання та реструктуризація податкової\nзаборгованості провадиться у порядку та на умовах, визначених у\nЗаконі України \"Про списання та реструктуризацію податкової\nзаборгованості платників податків за станом на 31 березня\n1997 року\" ( 314/97-ВР ).\nСтаття 8. Цей Закон набирає чинності з дня його\nопублікування.\nСплата податкової заборгованості, реструктуризованої\nвідповідно до Закону України \"Про списання та реструктуризацію\nподаткової заборгованості платників податків за станом на\n31 березня 1997 року\", розпочинається у строк, визначений статтею\n2 цього Закону.\nКабінету Міністрів України в місячний термін прийняти\nрішення, спрямовані на виконання цього Закону.\n\nПрезидент України Л.КУЧМА\n\nм. Київ, 22 грудня 1999 року\nN 1335-XIV\n\nПро списання та реструктуризацію податкової заборгованості відкритого акціонерного товариства \"Лисичанськнафтооргсинтез\" за станом на 1 жовтня 1999 року\nЗакон України від 22.12.1999 № 1335-XIV\n\nПрийняття від 22.12.1999\nПостійна адреса:\nhttps://zakon.rada.gov.ua/go/1335-14\nЗаконодавство України\nстаном на 22.02.2026\n\nчинний"
    }
  ],
  "definitions": []
}