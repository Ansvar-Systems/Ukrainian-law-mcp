{
  "id": "ua-law-1281-15",
  "type": "statute",
  "title": "Закон України (1281-15)",
  "title_en": "",
  "short_name": "1281-15",
  "status": "in_force",
  "issued_date": "2003-11-18",
  "url": "https://zakon.rada.gov.ua/laws/show/1281-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро Загальнодержавну програму підтримки молоді\nна 2004-2008 роки\n( Відомості Верховної Ради України (ВВР), 2004, N 11, ст.144 )\n( Із змінами, внесеними згідно із Законом\nN 2353-IV ( 2353-15 ) від 18.01.2005, ВВР, 2005, N 10, ст.191 )\n\nВерховна Рада України п о с т а н о в л я є :\n1. Затвердити Загальнодержавну програму підтримки молоді на\n2004-2008 роки (додається).\n2. Кабінету Міністрів України:\nзабезпечити виконання Загальнодержавної програми підтримки\nмолоді на 2004-2008 роки;\nщорічно, під час розроблення проекту Закону про Державний\nбюджет України на відповідний рік передбачати видатки на\nфінансування заходів Загальнодержавної програми підтримки молоді\nна 2004-2008 роки.\n3. Цей Закон набирає чинності з дня його опублікування.\n\nПрезидент України Л.КУЧМА\n\nм. Київ, 18 листопада 2003 року\nN 1281-IV\n\nЗатверджено\nЗаконом України\nвід 18 листопада 2003 року\nN 1281-IV\nЗАГАЛЬНОДЕРЖАВНА ПРОГРАМА\nПІДТРИМКИ МОЛОДІ НА 2004-2008 РОКИ\n\nI. Необхідність прийняття Загальнодержавної програми\nпідтримки молоді на 2004-2008 роки\nВ Україні проживає понад 11 млн. молодих громадян, які\nстановлять 22,6 відсотка населення країни. Молодь як\nсоціально-демографічна група характеризується не лише віковими\nознаками, але й специфікою соціального становлення, особливим\nмісцем у структурі суспільства.\nДля України одним із найважливіших завдань є громадянське,\nнаціонально-патріотичне виховання дітей та молоді, їх залучення до\nсоціально-політичних та економічних перетворень, процесу\nінтеграції України до світової спільноти.\nПроте проблеми, пов'язані з бездуховністю, бідністю,\nбезробіттям, насильством, відсутністю змістовного дозвілля, що\nзагострилися в останні роки, справили негативний вплив на молодь.\nЗагрозливого поширення серед молоді набули такі соціально\nнебезпечні хвороби, як туберкульоз, СНІД, наркоманія, хвороби, що\nпередаються статевим шляхом. Порівняно з початком 90-х років\nскоротилася кількість молоді, що займається фізичною культурою та\nспортом. Значна частка молодих громадян зайнята в тіньовому\nсекторі економіки. Збільшуються обсяги нелегальної зовнішньої\nтрудової міграції. Рівень злочинності та правопорушень серед\nмолоді зріс у 1,5 раза порівняно з початком 90-х років.\nЗменшується інтерес молоді до літератури, мистецтва,\nкультурної спадщини, негативно впливають на неї недоброякісні\nзразки вітчизняної та іноземної масової культури.\nТому забезпечення соціального становлення і розвитку молоді,\nреалізації її конституційних прав та свобод потребує посилення\nкоординації зусиль держави і громадськості в цьому напрямі,\nобумовлює необхідність прийняття Верховною Радою України\nЗагальнодержавної програми підтримки молоді на 2004-2008 роки\n(далі - Програма), а також щорічного затвердження Кабінетом\nМіністрів України заходів щодо її виконання.\nII. Мета та основні завдання Програми\nМета Програми - створення сприятливих політичних, соціальних,\nекономічних, законодавчих, фінансових та організаційних передумов\nдля життєвого самовизначення і самореалізації молоді, розв'язання\nїї нагальних проблем.\nОсновними завданнями Програми є:\nсприяння ініціативі та активності молоді в усіх сферах\nжиттєдіяльності суспільства, розширення її участі у формуванні та\nреалізації державної політики щодо розв'язання соціальних проблем\nмолоді;\nполіпшення координації зусиль органів державної влади та\nгромадських організацій у сфері реалізації державної молодіжної\nполітики;\nпідвищення ефективності державної молодіжної політики на\nрегіональному рівні;\nзміцнення матеріально-технічного та фінансового забезпечення\nустанов, закладів, громадських організацій, що працюють з дітьми\nта молоддю;\nпідтримка молодіжних і дитячих громадських організацій та їх\nспілок у реалізації програм, спрямованих на вирішення проблем\nмолоді.\nIII. Основні напрями виконання Програми\nОсновними напрямами виконання Програми є:\n1) створення умов для доступності якісної освіти, сприяння\nтворчому та інтелектуальному розвитку молоді, що передбачає:\nоновлення змісту освітніх програм, інформатизацію навчального\nпроцесу, повне забезпечення потреб навчальних закладів у\nкомп'ютерній техніці, забезпечення середніх та вищих навчальних\nзакладів доступом до мережі Інтернет, модернізацію форм і методів\nнавчання, запровадження стандартів освіти та поглиблення її\nдемократизації;\nрозробку та впровадження механізму отримання першого робочого\nмісця випускниками вищих навчальних закладів;\nпідтримку професійно-технічних закладів освіти, оновлення їх\nматеріальної бази, поліпшення забезпечення навчального процесу\nпосібниками, підручниками;\nудосконалення системи кредитування для здобуття освіти;\nстворення умов для всебічного розвитку особистості, навчання\nобдарованих дітей та молоді;\nстворення умов для наукової та науково-технічної діяльності\nучнівської та студентської молоді;\nформування системи підтримки молодих учених;\nорганізацію та підтримку здійснення програм з міжнародного\nнавчання та міжнародного обміну студентами;\nстворення умов для інформування молоді, яка бажає здобути\nвідповідну освіту;\nзапровадження системи цільового забезпечення талановитої\nстудентської молоді працевлаштуванням у наукових установах;\nпідтримку друкованих видань студентської молоді;\nстворення умов для реалізації творчих ініціатив молоді;\nудосконалення виховної роботи у навчальних закладах,\nвикористання українських національних традицій навчання та\nвиховання, посилення соціальної роботи з учнівською та\nстудентською молоддю;\nудосконалення нормативно-правової бази щодо впровадження у\nнавчальних закладах системи студентського самоврядування;\nсприяння програмам стажування педагогічних працівників\nУкраїни в країнах розселення української діаспори і педагогічних\nпрацівників-українців з цих країн в Україні;\nпідтримку програм, спрямованих на співпрацю навчальних\nзакладів з молодіжними та дитячими громадськими організаціями, їх\nспілками, органами шкільного та студентського самоврядування;\nзаконодавче врегулювання положення, згідно з яким при\nвстановленні органами державної влади, органами місцевого\nсамоврядування спеціальних стипендій останні є додатковими до\nосновної стипендії та звільняються від оподаткування;\nполіпшення умов проживання учнів та студентів у гуртожитках\nнавчальних закладів;\nудосконалення системи пільг на проїзд у транспорті для учнів\nі студентів;\nрозвиток системи знижок, які надаються підприємствами всіх\nформ власності для придбання учнями та студентами товарів і\nпослуг;\nучасть студентів у громадському контролі за наданням освітніх\nпослуг вищими навчальними закладами;\nстворення умов для інформування молоді про міжнародні\nнавчальні програми;\nпідтримку програм освіти з питань екології та розвитку\nсвідомості молоді у сфері екології;\n2) забезпечення зайнятості та розвиток підприємницької\nдіяльності молоді, що передбачає:\nсприяння гарантованому забезпеченню молоді першим робочим\nмісцем, стимулювання створення роботодавцями додаткових робочих\nмісць для молоді;\nстимулювання програм підтримки молодіжних центрів праці,\nбізнес-центрів, бізнес-інкубаторів, створення у вищих навчальних\nзакладах підрозділів з працевлаштування студентів та випускників;\nстворення умов для праці студентської молоді без відриву від\nнавчального процесу;\nнормативно-правове, фінансове та організаційне забезпечення\nвторинної зайнятості молоді, діяльності молодіжних трудових\nзагонів;\nзапровадження механізму державної підтримки розвитку\nмолодіжного фермерства та молодіжного підприємництва у сільській\nмісцевості, відповідних програм; розробку та впровадження освітніх\nпроектів для сільської молоді щодо стимулювання підприємницької\nдіяльності;\nстворення умов для професійної орієнтації та професійного\nнавчання молоді;\nінформаційне та правове забезпечення молоді, яка здійснює\nтрудову міграцію за межі України;\nпідтримку програм молодіжних громадських організацій та їх\nспілок, спрямованих на вирішення проблем зайнятості молоді та\nреалізацію її підприємницьких ініціатив;\n3) формування здорового способу життя молоді, що передбачає:\nформування у молоді відповідального ставлення до свого\nздоров'я та здоров'я оточуючих, усвідомлення життєвої необхідності\nу здоровому способі життя;\nпідвищення якості проведення щорічного медичного обстеження\nмолоді;\nполіпшення матеріально-технічної бази спеціалізованих\nлікувально-профілактичних закладів та установ, що надають медичну\nдопомогу різним категоріям молоді;\nрозвиток мережі центрів ресоціалізації наркозалежної молоді\n\"Твоя перемога\", а також таких, які створюються молодіжними\nгромадськими організаціями, підтримку діяльності центрів\nсоціальних служб для сім'ї, дітей та молоді та їх спеціалізованих\nформувань, розширення мережі цих закладів; ( Абзац п'ятий пункту 3\nрозділу III із змінами, внесеними згідно із Законом N 2353-IV\n( 2353-15 ) від 18.01.2005 )\nпідготовку і впровадження в навчальних закладах програм,\nкурсів, навчальних посібників, дидактичних та відеоматеріалів з\nпитань здорового способу життя;\nзабезпечення інформаційними матеріалами профілактичного\nспрямування педагогічних, медичних, соціальних працівників, учнів,\nстудентів, їх батьків, представників груп ризику, залучення\nзасобів масової інформації до цієї діяльності;\nпідтримку програм, спрямованих на створення та забезпечення\nдіяльності спортивно-оздоровчих центрів молоді;\nпідтримку програм, спрямованих на створення та забезпечення\nдіяльності центрів статевого здоров'я молоді;\nздійснення пропагандистської діяльності, спрямованої на\nпопуляризацію здорового способу життя, запобігання тютюнопалінню\nта вживанню наркотиків, зниження шкоди від вживання наркотиків,\nдотримання безпечної сексуальної поведінки;\nстворення умов для сезонного оздоровлення дітей та молоді,\nпідтримку дитячих та молодіжних оздоровчих центрів;\nзабезпечення програм дитячого та молодіжного туризму,\nвідновлення мережі центрів юнацького туризму, туристичних станцій;\nпідтримку заходів, спрямованих на популяризацію\nлюбительського спорту, проведення районних, міських, обласних,\nвсеукраїнських змагань з різних видів спорту серед непрофесійних\nмолодіжних команд;\nреалізацію програм, спрямованих на запобігання захворюванню\nна ВІЛ/СНІД, підтримку та соціальну інтеграцію інфікованої молоді;\nпідтримку ініціатив міжнародних організацій у галузі охорони\nздоров'я дітей та молоді, втілення їх у формі \"лікарень\nдоброзичливого ставлення до дитини\" та \"дружніх до молоді клінік\";\nсприяння діяльності молодіжних та дитячих громадських\nорганізацій, їх спілок щодо формування здорового способу життя,\nзалучення дітей, підлітків та молоді до занять фізичною культурою,\nспортом і туризмом;\nвпровадження нових стандартів міської забудови з метою\nзбільшення кількості спортивних споруд, майданчиків та закладів;\nзапровадження механізмів фінансового, в тому числі і\nподаткового, стимулювання будівництва спортивних споруд,\nмайданчиків та закладів, а також діяльності з надання послуг\nспортивних споруд, майданчиків та закладів населенню;\nпоступову (до 2006 року) законодавчу заборону рекламування\nалкогольних напоїв та тютюнових виробів, а також торгових марок\nцих виробів;\nзаконодавчу заборону паління та вживання алкогольних виробів\n(незалежно від відсоткового вмісту алкоголю) на вулицях та в\nгромадських місцях;\nзаконодавче посилення відповідальності за продаж особам, які\nне досягли повноліття, тютюнових виробів та алкогольних напоїв;\nзаконодавче обмеження часу продажу алкогольних напоїв\nперіодом з 11 до 21 години;\nпідтримку та популяризацію спортивного молодіжного руху\nУкраїни за кордоном;\n4) підготовка молоді до сімейного життя та підтримка молодих\nсімей, що передбачає:\nвиховання у молоді почуття відповідальності за виконання\nшлюбно-сімейних і батьківських обов'язків, подальше зміцнення\nсім'ї як соціального інституту;\nстворення системи пільг та розширення допомоги молодим сім'ям\nпри народженні дитини;\nзабезпечення розвитку мережі центрів планування сім'ї,\nцентрів підтримки дитинства, зокрема центрів \"Родинний дім\",\nсоціально-психологічної реабілітації дітей та молоді тощо;\nрозвиток альтернативних форм виховання дітей-сиріт та дітей,\nпозбавлених батьківського піклування, зокрема створення дитячих\nбудинків сімейного типу, підтримку сімей з прийомними дітьми;\nподальший розвиток пільгового довгострокового державного\nкредитування молоді і молодих сімей, які бажають будувати\n(реконструювати) житло, у тому числі в сільській місцевості;\nзапровадження пільгового довгострокового державного\nкредитування молодих сімей для придбання товарів тривалого\nкористування;\nсприяння розв'язанню соціальних проблем студентських сімей,\nзокрема оздоровлення, працевлаштування в межах одного населеного\nпункту;\nінформаційне забезпечення роботи з молодими сім'ями;\nпропаганду українських традицій подружнього життя, виховання\nдітей;\nзалучення громадських організацій (у тому числі молодіжних,\nжіночих, релігійних, благодійних) до проведення заходів щодо\nпідготовки молоді до сімейного життя та соціальної підтримки\nмолодих сімей;\nполіпшення матеріального становища молодих сімей, поступове\nпідвищення матеріальної допомоги при народженні дитини з метою\nнаближення розміру цієї допомоги до рівня аналогічної допомоги,\nяка надається в тих країнах світу, де питанню матеріального\nзабезпечення молоді приділяється пріоритетна увага, поступове\nпідвищення розміру матеріальної допомоги по догляду за дитиною;\n5) сприяння вихованню патріотизму, розвитку духовності,\nморальності дітей та молоді, організації їх змістовного дозвілля,\nщо передбачає:\nсприяння утвердженню у свідомості молодих людей притаманних\nУкраїнському народові моральних цінностей, засвоєнню кращих\nзразків вітчизняної та світової культурної спадщини, вихованню\nлюбові до Батьківщини;\nпідтримку професійної та самодіяльної художньої творчості,\nдіяльності творчих спілок та об'єднань, військово-патріотичних\nоб'єднань, просвітницьких, спортивних закладів та секцій,\nтехнічних станцій для школярів, фізкультурно-оздоровчих клубів,\nцентрів та інших позашкільних навчальних закладів, молодіжних та\nдитячих клубів за місцем проживання;\nпокращення виховної роботи у лавах Збройних Сил України,\nоновлення матеріальної бази, залучення до цього представників\nмолодіжних громадських організацій;\nреформування системи допризовної підготовки і поліпшення\nвійськово-патріотичного виховання молоді, залучення до цього\nпредставників Збройних Сил України;\nпідтримку та розвиток організацій Товариства сприяння обороні\nУкраїни, оновлення їх матеріальної бази;\nудосконалення організації та проведення молодіжних\nкультурно-мистецьких, спортивних та дозвіллєвих,\nтуристично-краєзнавчих заходів, спрямованих на розвиток\nінтелектуальних, творчих і спортивних здібностей молоді;\nпропаганду культурних цінностей Українського народу, в тому\nчислі мистецтва, кінематографії, книговидання, поширення кращих\nсвітових досягнень у цих сферах і поступове збільшення обсягів\nбюджетних асигнувань та економічного стимулювання відповідної\nдіяльності;\nзаконодавчу заборону вживання нецензурних виразів у засобах\nмасової інформації, посилення адміністративної відповідальності за\nнецензурні висловлювання в громадських місцях;\nсприяння проведенню державних, народних та традиційних свят\nіз залученням молоді;\nстворення і підтримку центрів дозвілля молоді та інших форм\nорганізації змістовного дозвілля молоді;\nудосконалення проведення заходів, присвячених визначним\nподіям, ювілейним датам вітчизняної історії;\nпідтримку трудових та волонтерських загонів молодіжних\nгромадських організацій, діяльність яких спрямована на реставрацію\nта відновлення пам'яток історії, культури та архітектури,\nмеморіальних комплексів, пам'ятників військової та трудової слави,\nдопомогу соціально незахищеним верствам населення;\nсприяння створенню комп'ютерних ігор з патріотичної тематики;\nпідтримку діяльності молодіжних та дитячих громадських\nорганізацій, їх спілок, які сприяють розвитку духовності,\nпатріотизму, організації змістовного дозвілля молоді;\nпідтримку програм молодіжних громадських організацій,\nспрямованих на встановлення міжконфесійного взаєморозуміння;\nрозвиток та підтримку молодіжного екологічного громадського\nруху;\nстворення та підтримку діяльності молодіжних центрів,\nзасновниками яких є молодіжні громадські організації;\n6) формування у молоді поваги до закону та запобігання\nнегативним явищам у молодіжному середовищі, що передбачає:\nрозробку та підтримку програм, спрямованих на посилення ролі\nсім'ї, школи, засобів масової інформації, органів виконавчої\nвлади, громадських організацій у процесі формування правової\nкультури, попередження негативних проявів у поведінці молоді;\nполіпшення умов перебування неповнолітніх у спеціальних\nустановах для неповнолітніх;\nудосконалення нормативно-правової бази України стосовно\nмолоді, зокрема неповнолітніх, які скоїли злочин і несуть\nвідповідальність згідно із законом;\nстворення умов для соціальної, психологічно-педагогічної,\nмедичної, правової підтримки і реабілітації підлітків та молоді з\nдевіантною поведінкою, зокрема шляхом їх залучення до діяльності у\nмолодіжних громадських організаціях, участі у\nфізкультурно-спортивних, туристичних, інформаційних, розважальних\nпрограмах і заходах, таборах праці та відпочинку, молодіжних\nтрудових загонах;\nрозширення мережі притулків для неповнолітніх служб у справах\nнеповнолітніх, шкіл соціальної реабілітації та професійних училищ\nсоціальної реабілітації органів освіти, центрів медико-соціальної\nреабілітації неповнолітніх закладів охорони здоров'я, центрів\nсоціально-психологічної реабілітації неповнолітніх служб у справах\nнеповнолітніх, кризових центрів для жертв насильства в сім'ї та\nчленів сім'ї, стосовно яких існує реальна загроза вчинення\nнасильства в сім'ї, центрів медико-соціальної реабілітації жертв\nнасильства в сім'ї, консультаційних центрів безкоштовної правової\nпідтримки молоді із залученням до їх створення та діяльності\nмолодіжних та громадських організацій;\nзалучення молоді до охорони правопорядку на вулицях, у місцях\nмасового перебування та відпочинку громадян;\nактивізацію роботи з функціонально неспроможними сім'ями з\nметою виявлення дітей та підлітків, які перебувають у складних\nморально-психологічних умовах;\nпроведення загальнодержавних та регіональних\nоперативно-профілактичних заходів щодо запобігання негативним\nпроявам у молодіжному середовищі;\nзапровадження спеціальних служб, телефонів\nсоціально-психологічної підтримки для військовослужбовців\nстрокової служби;\nзапровадження спеціальних освітніх програм, проектів для\nучнівської та студентської молоді щодо їх громадянських прав та\nобов'язків;\nпідвищення ролі служб і органів у справах неповнолітніх та\nспеціальних установ для неповнолітніх у попередженні та боротьбі з\nправопорушеннями у молодіжному середовищі, збільшення чисельності\nпідрозділів кримінальної міліції у справах неповнолітніх,\nзбільшення їх повноважень та рівня фінансування;\nпідтримку програм молодіжних громадських організацій та їх\nспілок, спрямованих на формування у молоді правової культури,\nпропаганду соціально безпечної поведінки молоді, співпрацю з\nорганами внутрішніх справ, залучення студентської молоді до\nнадання правової допомоги соціально незахищеним громадянам;\nзапровадження реклами з соціальних питань на\nзагальнонаціональних та місцевих каналах мовлення, у друкованих\nзасобах масової інформації, спрямованої на запобігання негативним\nпроявам серед молоді;\n7) розвиток громадянської активності молоді, забезпечення\nпостійної співпраці органів державної влади та органів місцевого\nсамоврядування з молодіжними та дитячими громадськими\nорганізаціями, що передбачає:\nорганізаційну та фінансову підтримку на конкурсній основі\nпрограм, проектів молодіжних і дитячих громадських організацій та\nїх спілок, що спрямовані на соціальний розвиток молоді;\nсприяння розвитку волонтерського молодіжного громадського\nруху;\nстимулювання розвитку механізму соціального партнерства між\nорганами державної влади та молодіжними і дитячими громадськими\nорганізаціями стосовно розробки і реалізації рішень з питань\nдержавної політики щодо дітей та молоді;\nудосконалення практики надання молодіжним і дитячим\nорганізаціям у пільгове або безоплатне користування будинків,\nспоруд, іншого майна, необхідних для проведення їх статутної\nдіяльності;\nстворення центрів молодіжних і дитячих громадських\nорганізацій, забезпечення діяльності ресурсних, сервісних,\nінформаційних центрів та програм, спрямованих на підтримку\nмолодіжних і дитячих громадських організацій;\nорганізацію навчання лідерів та активістів молодіжних і\nдитячих громадських організацій, організаторів молодіжного руху;\nпідтримку засобів масової інформації, які діють при\nмолодіжних і дитячих громадських організаціях;\nсприяння інтеграції українських молодіжних громадських\nорганізацій, їх спілок до світових молодіжних структур, підтримку\nзв'язків між молодіжними громадськими організаціями України та\nукраїнської діаспори, підтримку діяльності міжнародних українських\nмолодіжних організацій;\nпроведення щорічних всеукраїнських та регіональних конкурсів\n\"Лідер молодіжного руху\", \"Молодіжна та дитяча громадська\nорганізація року\";\nсприяння формуванню всеукраїнських дитячих і молодіжних\nорганізацій та кооперації місцевих молодіжних організацій;\nсприяння удосконаленню програм діяльності волонтерів\nмолодіжних і дитячих громадських організацій та запровадженню\nекспертної оцінки їхньої діяльності;\nсприяння громадській та політичній активності молоді,\nпідвищенню її ролі у громадському та політичному житті країни\nчерез задоволення її інформаційних потреб, створення умов для\nсамореалізації, творчого розвитку, життєвого самовизначення;\nзабезпечення участі молодіжних громадських організацій та їх\nспілок у розробці і впровадженні державних програм, що стосуються\nмолодіжної проблематики;\nстворення умов для обговорення молодіжним загалом подій і\nпроцесів, які відбуваються в суспільно-політичному житті країни;\nрозвиток лідерських якостей молоді;\n8) залучення молоді до роботи в органах виконавчої влади та\nорганах місцевого самоврядування, що передбачає:\nрозширення просвіти молоді з питань державного управління,\nдержавної служби, необхідність підготовки державних службовців;\nудосконалення системи добору соціально активної, талановитої\nмолоді для навчання в освітній галузі \"Державне управління\",\nстажування в органах виконавчої влади з подальшим залученням до\nроботи на державній службі та до кадрового резерву цих органів;\nсприяння діяльності координаційних рад з питань молодіжної\nполітики, які створюються в системі\nадміністративно-територіального устрою України;\nпідтримку спільних програм молодіжних громадських\nорганізацій, їх спілок з органами виконавчої влади та органами\nмісцевого самоврядування, спрямованих на стажування, здобуття\nфахових навичок, залучення молоді до роботи в органах державної\nвлади, виховання суспільних лідерів;\nсприяння фінансовому та організаційному забезпеченню програм\nспівпраці органів державної влади з всеукраїнськими молодіжними та\nдитячими громадськими організаціями;\nвпровадження позитивного зарубіжного досвіду роботи з\nмолодими державними службовцями;\n9) інтеграція молоді до світової та європейської молодіжної\nспільноти, що передбачає:\nініціювання розроблення проектів міжнародних договорів у\nсфері молодіжної політики та організацію їх виконання;\nврегулювання державної політики у сфері зовнішньої трудової\nміграції з країнами, куди виїжджає на тимчасову роботу молодь\nУкраїни;\nрозширення можливостей для підвищення кваліфікації та\nстажування талановитої молоді за кордоном за рахунок фінансової\nпідтримки спеціальних міжнародних програм;\nсприяння міжнародному молодіжному обміну між\nмістами-побратимами, навчальними закладами, молодіжними\nгромадськими організаціями та їх спілками;\nрозширення в Україні обсягів міжнародного молодіжного\nтуризму;\nорганізацію і проведення міжнародних творчих виставок,\nмузичних, фольклорних, театральних фестивалів, конкурсів і\nконцертів, а також міжнародних наукових, інформаційно-методичних\nта інших заходів для молоді;\nсприяння запровадженню в Україні міжнародних студентських та\nмолодіжних дисконтних карток, які забезпечують надання знижок під\nчас придбання товарів і послуг;\nрозроблення і втілення на державному рівні програми вивчення\nіноземних мов громадянами України;\nсприяння вступу всеукраїнських молодіжних та дитячих\nгромадських організацій, їх спілок до світових та європейських\nмолодіжних структур;\nпідтримку міжнародних програм молодіжних і дитячих\nгромадських організацій та їх спілок;\nсприяння створенню європейських молодіжних центрів;\nсприяння міжнародному молодіжному співробітництву\nприкордонних областей;\nпідтримку програм молодіжних і дитячих громадських\nорганізацій щодо співпраці молоді України та української діаспори;\n10) формування інформаційного простору для реалізації\nдержавної молодіжної політики, що передбачає:\nвисвітлення у друкованих та електронних засобах масової\nінформації, комп'ютерній мережі Інтернет ходу реалізації державної\nмолодіжної політики, створення в мережі Інтернет єдиної\nінформаційної бази даних про вакансії для молоді, яка шукає\nроботу, інтернет-порталів для молоді, центру правової допомоги\n\"on-line\";\nрозширення наукових досліджень у країні з питань реалізації\nдержавної молодіжної політики, вивчення інтересів, запитів,\nнастроїв та уподобань молоді;\nпідтримку україномовних молодіжних друкованих засобів масової\nінформації, теле- та радіопрограм, інтернет-центрів;\nпідтримку інформаційних та видавничих проектів дитячих та\nмолодіжних громадських організацій;\nпідтримку молодіжних інформаційних агенцій, інформаційних\nслужб та центрів;\nпідготовку та видання інформаційних продуктів, які\nсприятимуть інформаційному забезпеченню державної молодіжної\nполітики, у вигляді друкованих видань, електронних носіїв;\nстворення умов і проведення інформаційних кампаній,\nспрямованих на інформування молоді про події та процеси, які\nвідбуваються у молодіжній галузі, в суспільстві та державі, у\nміжнародних відносинах;\nзабезпечення отримання інформації про проблеми та життя\nмолоді в Україні;\nздійснення програм, спрямованих на збір та впорядкування\nінформації, яка стосується усіх сфер молодіжного життя;\nрозробку методичної та інформаційної продукції, спрямованої\nна дослідження проблем молоді та її розвиток;\nвпровадження програм, спрямованих на розширення доступу\nмолоді до мережі Інтернет, інших інформаційних баз і мереж;\nпідтримку програм молодіжних організацій, спрямованих на\nдослідження проблем молоді;\n11) забезпечення реалізації прав молоді з особливими\nпотребами, що передбачає:\nстворення і запровадження системи фахової підготовки\nінвалідів у середніх і вищих навчальних закладах;\nстворення системи дистанційного навчання та інформування про\nсуспільні події молодих інвалідів шляхом доступу до мережі\nІнтернет;\nстворення умов для професійної самореалізації молодих людей з\nобмеженими фізичними можливостями;\nсприяння підприємницькій діяльності молоді з особливими\nпотребами, запровадження її навчання навичкам підприємницької\nдіяльності;\nзабезпечення оздоровлення дітей та молоді з особливими\nпотребами;\nсприяння організації дозвілля молоді та дітей з особливими\nпотребами;\nпідтримку програм, спрямованих на соціальне відновлення та\nдопомогу молоді, яка перебуває у місцях позбавлення волі;\nсприяння ресоціалізації, психологічній реабілітації молоді,\nяка звільнилася з місць позбавлення волі;\n12) удосконалення нормативно-правової бази, державної\nрегуляторної політики у молодіжній сфері, що передбачає:\nрозробку пропозицій до проекту Податкового кодексу України\nщодо:\n- пільгового оподаткування доходів молоді, яка розпочинає\nпідприємницьку діяльність;\n- звільнення від оподаткування платних послуг, які надають\nмолодіжні та дитячі громадські організації;\nудосконалення механізмів економічного стимулювання суб'єктів\nпідприємницької діяльності, які здійснюють підтримку молодіжних та\nдитячих громадських організацій та створюють перші робочі місця\nдля молоді;\nстворення умов для пільгового кредитування підприємницької\nдіяльності молоді;\nудосконалення нормативно-правової бази державного молодіжного\nжитлового кредитування, механізмів громадського контролю за\nдіяльністю Державного фонду сприяння молодіжному житловому\nбудівництву;\nнормативно-правове забезпечення міжнародної трудової міграції\nмолоді;\nрозробку законопроектів щодо підтримки засобів масової\nінформації, які засновані молодіжними та дитячими громадськими\nорганізаціями.\nIV. Механізм виконання та контроль\nза здійсненням Програми\nРозроблення і здійснення Програми покладається на Кабінет\nМіністрів України.\nСпеціально уповноважений центральний орган виконавчої влади у\nсфері соціального становлення та розвитку молоді за участю інших\nцентральних органів виконавчої влади, а також Ради міністрів\nАвтономної Республіки Крим, обласних, Київської та\nСевастопольської міських державних адміністрацій, всеукраїнських\nмолодіжних та дитячих організацій щорічно розробляє заходи щодо\nреалізації Програми, які затверджуються Кабінетом Міністрів\nУкраїни.\nКоординацію діяльності центральних та місцевих органів\nвиконавчої влади, пов'язаної з виконанням цієї Програми, здійснює\nспеціально уповноважений центральний орган виконавчої влади у\nсфері соціального становлення та розвитку молоді.\nПрограма здійснюється за участю молодіжних громадських\nорганізацій, їх спілок.\nКонтроль за виконанням Програми здійснюють органи державної\nвлади, органи місцевого самоврядування відповідно до їх\nкомпетенції.\nКабінет Міністрів України щорічно інформує Верховну Раду\nУкраїни про виконання Програми.\nІнформація про виконання Програми публікується в газетах\n\"Урядовий кур'єр\", \"Голос України\" та інших засобах масової\nінформації.\nV. Очікувані результати виконання Програми\nВ результаті виконання Програми очікується:\nсприяння підвищенню ефективності реалізації державної\nмолодіжної політики в Україні, забезпечення необхідних умов для\nсоціального становлення та розвитку молоді;\nзабезпечення необхідних стартових можливостей для соціального\nстановлення молоді, поглиблення її інноваційної діяльності,\nстворення сприятливих умов для безпосередньої участі у суспільних\nперетвореннях на засадах соціального партнерства;\nпідвищення заінтересованості молоді в здобутті освіти,\nстворення умов для отримання молоддю якісної освіти, зокрема\nзбільшення кредитування на її здобуття, поліпшення рівня\nнавчальної та виховної роботи, створення більш ефективної системи\nпошуку, навчання, виховання та самовдосконалення обдарованих дітей\nта молоді, залучення учнів та студентів до наукової і\nнауково-технічної діяльності, розширення співпраці закладів освіти\nз молодіжними та дитячими громадськими організаціями щодо\nреалізації освітньо-виховних програм, удосконалення діяльності\nорганів студентського самоврядування, поліпшення умов проживання\nстудентів у гуртожитках, розв'язання побутових проблем;\nпозитивні зрушення у розв'язанні проблем зайнятості молоді,\nзбільшення кількості робочих місць для неї, забезпечення бажаючих\nтимчасовою роботою у вільний від навчання час, залучення учнів,\nстудентів та безробітної молоді до громадських робіт, створення\nумов для підприємницької діяльності молоді, зокрема підтримка її\nрозвитку на селі, посилення контролю, в тому числі громадського,\nза якістю робочих місць, які бронюються для молоді, заохочення\nроботодавців, які беруть на роботу випускників навчальних\nзакладів, безробітну молодь, забезпечують студентські та учнівські\nтрудові загони необхідним обсягом робіт, сприяння розвиткові\nмережі служб працевлаштування молоді;\nполіпшення соціальної роботи з молоддю, зокрема з молодими\nсім'ями, молодими інвалідами, сиротами та дітьми, позбавленими\nбатьківського піклування, з особами, що повернулися з місць\nпозбавлення волі, залучення до цієї роботи молодіжних громадських\nорганізацій, волонтерів;\nздійснення заходів щодо задоволення потреб молоді у житлі,\nвдосконалення механізму та збільшення обсягів надання за рахунок\nкоштів Державного бюджету України пільгових довгострокових\nдержавних кредитів на будівництво та придбання житла молодим\nсім'ям і молодим громадянам;\nформування у молоді основ гуманістичного світогляду,\nпріоритетності високих моральних, культурних, загальнолюдських\nцінностей, утвердження почуття патріотизму та національної\nсамосвідомості;\nзалучення юнаків та дівчат до оволодіння культурними\nцінностями Українського народу, сприяння розвиткові професійної та\nсамодіяльної художньої творчості, посилення роботи творчих спілок\nта об'єднань, клубів за інтересами, розвиток сучасної індустрії\nдозвілля молоді;\nстворення умов для поліпшення здоров'я молоді, усунення\nперепон, що заважають доступу до медичного обслуговування,\nпосилення профілактичної роботи щодо запобігання наркоманії,\nзахворюванню на ВІЛ/СНІД, охоплення молоді рухом за здоровий\nспосіб життя, заняттями фізичною культурою та спортом, що\nпозитивно вплине на зменшення захворюваності молоді, формування\nнавичок здорового способу життя;\nзниження рівня антигромадських, негативних проявів серед\nмолоді, поліпшення правового виховання молодих людей, підвищення\nефективності діяльності суб'єктів соціального та правового захисту\nмолоді, молодіжних громадських організацій щодо профілактики\nправопорушень серед юнаків та дівчат, їх соціальної реабілітації в\nсуспільстві;\nактивізація молодіжного руху, надання йому більшої масовості\nта авторитетності, створення моделі взаємодії органів державної\nвлади, органів місцевого самоврядування і громадськості у сфері\nмолодіжної політики, зміцнення матеріальної бази та розширення\nфінансування програм молодіжних громадських організацій, а також\nзагальнодержавних програм і заходів стосовно дітей, молоді, жінок,\nсім'ї;\nзміцнення і стабілізація структури органів державної влади,\nякі займаються розв'язанням молодіжних проблем, постійне\nзбільшення обсягів фінансування програм у молодіжній сфері,\nзвернення особливої уваги на проблеми реалізації державної\nмолодіжної політики на регіональному рівні;\nудосконалення механізму добору та залучення молоді до\nнавчання у вищих закладах освіти, які займаються підготовкою,\nперепідготовкою та підвищенням кваліфікації державних службовців,\nстворення умов для професійного зростання та просування молоді по\nслужбі, поглиблення діяльності громадських організацій, статутним\nзавданням яких є робота з молодими депутатами та молодими\nдержавними службовцями;\nврегулювання проблеми трудової міграції з країнами, куди\nвиїжджає на тимчасову роботу молодь України, розширення масштабу\nнаукового, культурного, туристичного, спортивного молодіжного\nобміну, поліпшення співпраці українських молодіжних і дитячих\nгромадських організацій України з партнерами за кордоном;\nрозширення обсягів наукових досліджень молодіжних проблем,\nполіпшення координації їх проведення, створення системи\nінформаційного забезпечення реалізації молодіжної політики,\nдоступу молодіжних і дитячих громадських організацій до засобів\nмасової інформації, відпрацювання механізму впровадження\nсоціальної реклами у молодіжній сфері.\nВиконання Програми сприятиме тому, що державна молодіжна\nполітика стане одним із найважливіших напрямів діяльності держави\nі постійно здійснюватиметься з урахуванням її можливостей на\nполітичному, соціальному, економічному, законодавчому та\nорганізаційному рівнях.\nVI. Фінансування Програми\nФінансування Програми здійснюється за рахунок коштів\nДержавного бюджету України та інших джерел фінансування, не\nзаборонених законом.\nПід час розроблення проектів Закону України про Державний\nбюджет України на 2004 рік та на наступні роки Кабінет Міністрів\nУкраїни передбачає видатки на підтримку заходів, здійснюваних на\nвиконання Програми спеціально уповноваженим центральним органом\nвиконавчої влади у сфері соціального становлення та розвитку\nмолоді, всеукраїнськими молодіжними та дитячими громадськими\nорганізаціями.\nІнші центральні та місцеві органи виконавчої влади, органи\nмісцевого самоврядування можуть делегувати молодіжним та дитячим\nгромадським організаціям повноваження щодо реалізації заходів,\nспрямованих на виконання Програми. У цьому випадку вони надають\nмолодіжним та дитячим організаціям, їх спілкам фінансову та\nорганізаційну допомогу, здійснюють контроль за реалізацією наданих\nповноважень.\n\nПро Загальнодержавну програму підтримки молоді на 2004-2008 роки\nЗакон України; Програма від 18.11.2003 № 1281-IV\n\nРедакція від 28.01.2005 , підстава — 2353-IV\nПостійна адреса:\nhttps://zakon.rada.gov.ua/go/1281-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}