{
  "id": "ua-law-2481-19",
  "type": "statute",
  "title": "Закон України (2481-19)",
  "title_en": "",
  "short_name": "2481-19",
  "status": "in_force",
  "issued_date": "2018-07-03",
  "url": "https://zakon.rada.gov.ua/laws/show/2481-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо врегулювання діяльності Українського культурного фонду\n\n(Відомості Верховної Ради (ВВР), 2018, № 36, ст.274)\n\nВерховна Рада України постановляє:\n\nI. Внести зміни до таких законів України:\n\n1. Статтю 14 Закону України \"Про культуру\" (Відомості Верховної Ради України, 2011 р., № 24, ст. 168; 2016 р., № 10, ст. 102) доповнити частинами другою і третьою такого змісту:\n\n\"2. Український культурний фонд здійснює підтримку вітчизняних виробників у сфері культури в порядку, встановленому Законом України \"Про Український культурний фонд\".\n\nУкраїнський культурний фонд самостійно визначає проекти, яким надається підтримка в порядку, встановленому Законом України \"Про Український культурний фонд\". Такими проектами можуть бути, зокрема, проекти, пов’язані з організацією та проведенням виставок, ярмарків, симпозіумів, конгресів тощо, спрямованих на популяризацію української культури або пов’язаних з участю вітчизняних виробників у подібних заходах, що проводяться у зарубіжних країнах, якщо така участь є доцільною з точки зору популяризації української культури за кордоном, а відповідний проект відібрано Українським культурним фондом в порядку, встановленому Законом України \"Про Український культурний фонд\".\n\n3. У випадках, встановлених законом або передбачених Програмою діяльності з розвитку культури, затвердженою в установленому цим Законом порядку, фінансова підтримка суспільно важливих культурно-мистецьких заходів здійснюється центральним органом виконавчої влади, що забезпечує формування державної політики у сферах культури та мистецтв\".\n\n2. Частину другу статті 3 Закону України \"Про державну допомогу суб’єктам господарювання\" (Відомості Верховної Ради України, 2014 р., № 34, ст. 1173) доповнити пунктом 3 такого змісту:\n\n\"3) проектів, що реалізуються Українським культурним фондом у порядку, встановленому Законом України \"Про Український культурний фонд\".\n\n3. У Законі України \"Про Український культурний фонд\" (Відомості Верховної Ради України, 2017 р., № 19, ст. 238):\n\n1) частину другу статті 1 доповнити абзацом третім такого змісту:\n\n\"Український культурний фонд є неприбутковою організацією, особливості створення, діяльності, припинення та правового статусу якої визначаються з урахуванням особливостей, встановлених цим Законом\";\n\n2) у статті 3 :\n\nчастину першу після абзацу третього доповнити двома новими абзацами такого змісту:\n\n\"співпраця з українськими та іноземними фізичними і юридичними особами приватної та державної форми власності;\n\nстворення сприятливих умов для реалізації проектів, у тому числі шляхом здійснення контролю за процесом їх реалізації в порядку, встановленому законодавством\".\n\nУ зв’язку з цим абзаци четвертий - одинадцятий вважати відповідно абзацами шостим - тринадцятим;\n\nчастину другу після абзацу сьомого доповнити трьома новими абзацами такого змісту:\n\n\"набуває цивільні права та обов’язки в порядку, передбаченому цивільним законодавством, у тому числі шляхом укладення договорів, контрактів, зокрема зовнішньоекономічних, інших правочинів, а також у встановлених законодавством межах несе відповідальність за порушення Українським культурним фондом законодавства;\n\nреалізує права Українського культурного фонду, у тому числі здійснює майнові права інтелектуальної власності;\n\nстворює реєстр експертів та забезпечує його ведення\".\n\nУ зв’язку з цим абзаци восьмий - одинадцятий вважати відповідно абзацами одинадцятим - чотирнадцятим;\n\nдоповнити частиною третьою такого змісту:\n\n\"3. Під терміном \"проект\" у цьому Законі розуміється діяльність фізичних і юридичних осіб, спрямована на створення певного культурного продукту, культурного блага чи культурної послуги (їх сукупності) з метою досягнення чітко визначених цілей у межах визначеного кошторису (бюджету) та здійснення якої вимагає вчинення в узгоджені строки дій, передбачених укладеною з Українським культурним фондом угодою\";\n\n3) у статті 12 :\n\nчастину першу доповнити абзацом третім такого змісту:\n\n\"Підстави для надання або відмови у наданні фінансування (грантів) певному проекту, критерії конкурсного відбору проектів, підстави для залишення без розгляду заяви про надання гранту, етапи проведення конкурсного відбору, правила складення звітності та здійснення моніторингу встановлюються порядком проведення конкурсного відбору проектів, реалізація яких здійснюватиметься за підтримки Українського культурного фонду, та моніторингу їх реалізації\";\n\nдоповнити частинами третьою - п’ятою такого змісту:\n\n\"3. У разі прийняття Дирекцією Фонду рішення про надання фінансування певному проекту за рахунок коштів Українського культурного фонду з отримувачем коштів укладається договір про надання гранту.\n\nГрант - фінансові ресурси, що надаються на безоплатній і безповоротній основі Українським культурним фондом суб’єкту, який провадить діяльність у сфері культури, для реалізації проекту, рішення про фінансування якого прийняте в порядку, передбаченому цим Законом.\n\nЗа договором про надання гранту Український культурний фонд набуває право здійснювати контроль за реалізацією проекту відповідно до порядку, встановленого таким договором та законодавством, у тому числі вимагати виконання зазначеного порядку та вживати заходів у разі його порушення. Договір про надання гранту не може передбачати замовлення та (або) отримання Українським культурним фондом будь-яких товарів, робіт, послуг, майнових прав та (або) витрачання грошей на такі товари, роботи, послуги, майнові права.\n\nІстотними умовами договору про надання гранту є визначення конкретного проекту, для реалізації якого надаються кошти; сума гранту (обсяг коштів) з відповідним кошторисом із зазначенням об’єктів, на які вона витрачатиметься; графік платежів; зобов’язання особи, яка отримує кошти, у тому числі щодо звітності; мінімальні технічні вимоги до проекту, які мають бути забезпечені; строк реалізації гранту; порядок надання доказів на підтвердження належного виконання договору про надання гранту; відповідальність за порушення умов договору.\n\nТипова форма договору про надання гранту затверджується центральним органом виконавчої влади, що забезпечує формування та реалізує державну політику у сферах культури та мистецтв.\n\n4. Український культурний фонд здійснює постійний контроль за виконанням суб’єктами, які отримують будь-яке фінансування, своїх зобов’язань, визначених договором про надання гранту.\n\nОб’єктами контролю є порядок виконання договору про надання гранту, дотримання строків, у тому числі проміжних, правильність та обґрунтованість витрачання коштів.\n\nДля здійснення контролю Український культурний фонд має право вимагати від суб’єкта, який отримав фінансування, надати будь-які документи, інформацію та пояснення щодо своїх дій, пов’язаних з виконанням договору про надання гранту та (або) витрачанням коштів.\n\nПорядок здійснення контролю за виконанням суб’єктами, які отримують фінансування, зобов’язань перед Українським культурним фондом затверджується Наглядовою радою Фонду.\n\n5. У разі істотного порушення умов договору про надання гранту договір може бути розірваний в односторонньому порядку за заявою Українського культурного фонду.\n\nІстотним порушенням, зокрема, є нецільове використання коштів, здійснення витрат у розмірах, більших, ніж передбачено договором про надання гранту, та інші порушення, що дають підстави для обґрунтованих припущень, що договір не буде виконано або його виконання не відповідатиме цілям, якими сторони керувалися при його укладенні.\n\nРішення про розірвання договору про надання гранту приймається Дирекцією Фонду за результатами розгляду інформації, що підтверджує вчинення істотного порушення умов договору про надання гранту, та, за наявності, пояснень іншої сторони такого договору щодо причин вчинення порушень.\n\nСторона договору, договір з якою розірвано Українським культурним фондом, повинна повернути сплачені їй за таким договором кошти впродовж 20 календарних днів з дня отримання відповідного повідомлення\";\n\n4) частину першу статті 13 після абзацу третього доповнити новим абзацом такого змісту:\n\n\"добровільні внески урядів, агентств та установ зарубіжних країн, міжнародних фінансових та інших організацій, у тому числі у формі цільових грантів\".\n\nУ зв’язку з цим абзаци четвертий та п’ятий вважати відповідно абзацами п’ятим та шостим;\n\n5) у статті 14 :\n\nчастину першу доповнити абзацом четвертим такого змісту:\n\n\"виплату експертам експертних рад Фонду передбачених законодавством винагороди та інших виплат, за умови, що такі виплати пов’язані з діяльністю експертів з проведення конкурсного відбору проектів та експерти не є штатними співробітниками Українського культурного фонду. Зазначені виплати здійснюються відповідно до умов цивільно-правового договору, укладеного з експертом експертних рад Фонду, з видатків, передбачених кошторисом на оплату послуг (крім комунальних послуг) Українського культурного фонду. Порядок визначення розміру сум виплат експертам експертних рад Фонду визначається за методикою, затвердженою Кабінетом Міністрів України. Суми виплат експертам експертних рад Фонду включають також передбачені договором супутні витрати (витрати на відрядження, послуги зв’язку, копіювання документів тощо). Загальна сума виплат експерту експертних рад Фонду за розгляд однієї заявки та доданих до неї матеріалів не може перевищувати розмір однієї мінімальної заробітної плати, встановленої на 1 січня відповідного року\";\n\nчастину другу викласти в такій редакції:\n\n\"2. Фінансування проектів може здійснюватися у повному обсязі за рахунок коштів Українського культурного фонду. У разі реалізації спільних проектів за участю приватних осіб або державних органів чи установ зарубіжних країн Український культурний фонд може виділяти кошти та здійснювати фінансування проектів у частці, визначеній Наглядовою радою Фонду.\n\nЖодні дії, правочини, договори або спільні рішення, вчинені за участю приватних осіб або державних органів, підприємств чи установ зарубіжних країн, не можуть мати наслідком отримання такими приватними особами або державними органами, підприємствами чи установами контролю за Українським культурним фондом, його діяльністю або діями Українського культурного фонду щодо реалізації конкретного проекту\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України протягом двох місяців з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами, іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n3 липня 2018 року\n\n№ 2481-VIII\n\nПро внесення змін до деяких законів України щодо врегулювання діяльності Українського культурного фонду\nЗакон України від 03.07.2018 № 2481-VIII\n\nПрийняття від 03.07.2018\nПостійна адреса:\nhttps://zakon.rada.gov.ua/go/2481-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}