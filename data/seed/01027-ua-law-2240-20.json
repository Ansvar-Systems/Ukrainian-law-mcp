{
  "id": "ua-law-2240-20",
  "type": "statute",
  "title": "Закон України (2240-20)",
  "title_en": "",
  "short_name": "2240-20",
  "status": "in_force",
  "issued_date": "2022-05-03",
  "url": "https://zakon.rada.gov.ua/laws/show/2240-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про електронні комунікації\" щодо підвищення ефективності організації роботи постачальників електронних комунікаційних мереж та/або послуг в умовах воєнного стану\n\n{Із змінами, внесеними згідно із Законом\n\n№ 3245-IX від 13.07.2023 }\n\nВерховна Рада України постановляє:\n\nI. Внести до Закону України \"Про електронні комунікації\" від 16 грудня 2020 року № 1089-IX такі зміни:\n\n1. Частину третю статті 18 доповнити пунктом 14 такого змісту:\n\n\"14) виконувати розпорядження національного центру оперативно-технічного управління електронними комунікаційними мережами України в умовах надзвичайного або воєнного стану (крім електронних комунікаційних мереж, що використовуються телерадіоорганізаціями відповідно до Закону України \"Про телебачення і радіомовлення\", рішення щодо яких приймаються Національною радою України з питань телебачення і радіомовлення)\".\n\n2. Статтю 22 доповнити частиною сьомою такого змісту:\n\n\"7. Під час дії воєнного стану період консультацій з учасниками ринку, іншими зацікавленими сторонами, передбачених цією статтею щодо підготовки проектів рішень чи інших документів, не може становити менше п’яти днів з дати оприлюднення відповідного проекту, що підлягає процедурі консультації, про що регуляторний орган зазначає у супровідних документах до проекту\".\n\n3. Статтю 32 доповнити частиною восьмою такого змісту:\n\n\"8. Національний центр оперативно-технічного управління електронними комунікаційними мережами України в умовах надзвичайного або воєнного стану видає розпорядження щодо оперативно-технічного управління електронними комунікаційними мережами, які є обов’язковими для виконання постачальниками електронних комунікаційних мереж та/або послуг.\n\nПід час дії воєнного стану на підставі звернення національного центру оперативно-технічного управління електронними комунікаційними мережами України регуляторний орган може прийняти за погодженням з Кабінетом Міністрів України рішення про виключення з реєстру постачальників електронних комунікаційних мереж та послуг тих постачальників, які не виконали розпорядження національного центру оперативно-технічного управління електронними комунікаційними мережами України.\n\nУ такому разі припиняється обмін інформацією з мережами суб’єкта господарювання, якого виключено з реєстру постачальників електронних комунікаційних мереж та послуг.\n\nРозглядаючи можливість прийняття рішення про виключення постачальника електронних комунікаційних мереж та/або послуг з реєстру постачальників електронних комунікаційних мереж та послуг на підставі звернення національного центру оперативно-технічного управління електронними комунікаційними мережами України регуляторний орган враховує необхідність продовження забезпечення споживачів послугами іншими постачальниками електронних комунікаційних мереж та/або послуг.\n\nСуб’єкт господарювання, якого виключено з реєстру постачальників електронних комунікаційних мереж та послуг на підставі цієї статті, не може бути включений до зазначеного реєстру протягом одного року\".\n\n4. Частину другу статті 54 доповнити пунктом 13 такого змісту:\n\n\"13) виключення суб’єкта господарювання з реєстру постачальників електронних комунікаційних мереж та послуг під час дії воєнного стану\".\n\n5. Частину п’яту статті 62 після слів \"використання радіообладнання мовлення\" доповнити словами \"обмеження або припинення надання електронних комунікаційних послуг для потреб мовлення, використання електронних комунікаційних мереж, призначених для передавання телерадіопрограм (багатоканальних телемереж)\".\n\n6. Частину першу статті 78 доповнити пунктом 8 такого змісту:\n\n\"8) виключення суб’єкта господарювання з реєстру постачальників електронних комунікаційних мереж та послуг під час дії воєнного стану\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Установити, що під час дії воєнного стану в Україні, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX , та протягом трьох місяців з дня його припинення чи скасування постачальникам електронних комунікаційних мереж та/або послуг дозволяється використовувати радіообладнання та випромінювальні пристрої, у тому числі ввезені з-за кордону, без дотримання вимог, передбачених розділом Х Закону України \"Про електронні комунікації\", за умови забезпечення ними електромагнітної сумісності.\n\n{Пункт 2 розділу ІІ в редакції Закону № 3245-IX від 13.07.2023 }\n\n3. Кабінету Міністрів України протягом двох місяців з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n3 травня 2022 року\n\n№ 2240-IX\n\nПро внесення змін до Закону України \"Про електронні комунікації\" щодо підвищення ефективності організації роботи постачальників електронних комунікаційних мереж та/або послуг в умовах воєнного стану\nЗакон України від 03.05.2022 № 2240-IX\n\nРедакція від 29.07.2023 , підстава — 3245-IX\nПостійна адреса:\nhttps://zakon.rada.gov.ua/go/2240-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}