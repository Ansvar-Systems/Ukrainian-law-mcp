{
  "id": "ua-law-v0810400-89",
  "type": "statute",
  "title": "Закон України (v0810400-89)",
  "title_en": "",
  "short_name": "v0810400-89",
  "status": "in_force",
  "issued_date": "1989-11-23",
  "url": "https://zakon.rada.gov.ua/laws/show/v0810400-89",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Оренда",
      "content": "Оренда являє собою засноване на договорі строкове платне\nволодіння і користування землею, іншими природними ресурсами,\nпідприємствами (об'єднаннями) та іншими майновими комплексами, а\nтакож іншим майном, необхідним орендареві для самостійного\nпровадження господарської чи іншої діяльності."
    },
    {
      "provision_ref": "art2",
      "section": "2",
      "title": "Стаття 2. Законодавство про оренду",
      "content": "Відносини у питаннях оренди регулюються цими Основами та\nзаконодавчими актами Союзу РСР і союзних республік, що видаються\nвідповідно до них, а у випадках, передбачених ними, - також\nпостановами Ради Міністрів СРСР і Рад Міністрів союзних республік."
    },
    {
      "provision_ref": "art3",
      "section": "3",
      "title": "Стаття 3. Сфера і об'єкти оренди",
      "content": "Оренда допускається в усіх галузях народного господарства і\nможе застосовуватися щодо майна всіх форм і видів власності.\nВ оренду можуть бути передані:\nа) земля та інші природні ресурси;\nб) підприємства (об'єднання), організації, структурні одиниці\nоб'єднань, виробництва, цехи, інші підрозділи підприємств,\nорганізацій як єдині майнові комплекси виробничих фондів та інших\nцінностей;\nв) окремі будинки, споруди, устаткування, транспортні засоби,\nінвентар, інструмент, інші матеріальні цінності.\nЗаконодавством Союзу РСР і союзних республік встановлюються\nвиди (групи) підприємств (об'єднань), організацій і види майна,\nздавання яких в оренду не допускається."
    },
    {
      "provision_ref": "art4",
      "section": "4",
      "title": "Стаття 4. Орендодавці",
      "content": "Право здачі майна в оренду належить власникові, в тому числі\nіноземним юридичним особам і громадянам. Орендодавцями можуть бути\nтакож органи і організації, уповноважені власником здавати майно в\nоренду. Державні підприємства, організації мають право здавати в\nоренду майнові комплекси, окремі будинки, споруди, устаткування та\nінші матеріальні цінності, що перебувають у їхньому повному\nгосподарському віданні чи оперативному управлінні. Землю в оренду\nздають відповідні Ради народних депутатів."
    },
    {
      "provision_ref": "art5",
      "section": "5",
      "title": "Стаття 5. Орендарі",
      "content": "Орендарями можуть бути радянські юридичні особи і громадяни\nСРСР, спільні підприємства, міжнародні об'єднання й організації з\nучастю радянських та іноземних юридичних осіб, а також іноземні\nдержави, міжнародні організації, іноземні юридичні особи і\nгромадяни."
    },
    {
      "provision_ref": "art6",
      "section": "6",
      "title": "Стаття 6. Об'єднання орендарів",
      "content": "Орендарі мають право на добровільних засадах утворювати\nасоціації, спілки, консорціуми, концерни та інші об'єднання,\nфінансувати їхню діяльність і вільно виходити з них згідно з\nприйнятими статутами. До цих об'єднань можуть входити будь-які\nколективи і громадяни, незалежно від форм власності, що діють в\nїхньому виробництві. Із свого боку орендарі мають право входження\nдо будь-яких об'єднань, якщо останні згодні на таке входження."
    },
    {
      "provision_ref": "art7",
      "section": "7",
      "title": "Стаття 7. Договір оренди",
      "content": "1. Основним документом, який регламентує відносини\nорендодавця з орендарем, є договір оренди. Він укладається на\nзасадах добровільності і повної рівноправності сторін.\n2. У договорі оренди передбачаються: склад і вартість майна,\nщо передається в оренду, розмір орендної плати, строки оренди,\nрозподіл обов'язків сторін щодо повного відновлення і ремонту\nорендованого майна, обов'язок орендодавця надати орендареві майно\nв стані, який відповідає умовам договору, обов'язок орендаря\nкористуватись майном відповідно до умов договору, вносити орендну\nплату і повернути майно після припинення договору орендодавцеві в\nстані, обумовленому договором.\n3. У договір оренди можуть включатись обов'язки орендодавця\nщодо матеріально-технічного забезпечення, сприяння розвиткові\nвиробництва, впровадження науково-технічних досягнень і передових\nтехнологій, технічного переозброєння виробництва, соціального\nрозвитку, подання інформаційної, консультативної та іншої\nдопомоги, сприяння підготовці кадрів, створення необхідних умов\nдля ефективного використання орендованого майна і підтримання його\nв належному стані.\n4. Вартість орендованого майна визначається в договорі\nвиходячи з оцінки цього майна на момент його здачі в оренду з\nурахуванням фактичного зношення. Строк майбутньої служби майна, що\nздається в оренду, встановлюється угодою сторін, але не більше від\nнового повного амортизаційного строку, який відповідає діючим\nнормам амортизації.\n5. Орендар за згодою орендодавця має право здати в суборенду\nодержане за договором майно, крім випадків, передбачених\nзаконодавчими актами Союзу РСР і союзних республік.\n6. За невиконання або неналежне виконання обов'язків за\nдоговором оренди, в тому числі за зміну і розірвання договору в\nодносторонньому порядку, сторони несуть відповідальність,\nвстановлену законодавством Союзу РСР і союзних республік та\nдоговором.\nПри недостатності коштів у державного органу, який здав в\nоренду майно державного підприємства (структурної одиниці\nоб'єднання) в цілому, відповідальність за зобов'язаннями цього\nоргану перед орендарем несе власник відповідного майна."
    },
    {
      "provision_ref": "art8",
      "section": "8",
      "title": "Стаття 8. Орендна плата",
      "content": "1. Орендна плата включає амортизаційні відрахування від\nвартості орендованого майна. При оренді землі та інших природних\nресурсів амортизаційні відрахування не провадяться. Розмір\nамортизаційних відрахувань, які включаються в орендну плату,\nвизначається в договорі оренди виходячи із встановленого в ньому\nрозподілу обов'язків сторін щодо відтворення переданого в оренду\nмайна. Орендна плата може також включати кошти, що їх передає\nорендар орендодавцеві для ремонту об'єктів після закінчення строку\nїх оренди. Орендна плата включає частину прибутку (доходу), яку\nможе бути одержано від суспільно необхідного використання взятого\nв оренду майна (орендний процент), що встановлюється договором на\nрівні, як правило, не нижче від банківського процента.\n2. Орендна плата може встановлюватись за все орендоване майно\nв сукупності або окремо по кожному об'єкту в натуральній, грошовій\nабо змішаній формах. Умови, строки внесення і рахунки\nперерахування орендної плати визначаються договором.\n3. Розміри орендної плати можуть змінюватись за згодою сторін\nу строки, передбачені договором, але не частіше одного разу на\nп'ять років. Вони можуть бути переглянуті достроково на вимогу\nоднієї з сторін у випадках зміни встановлюваних централізовано цін\nі тарифів та в інших випадках, передбачених законодавчими актами\nСоюзу РСР і союзних республік."
    },
    {
      "provision_ref": "art9",
      "section": "9",
      "title": "Стаття 9. Власність при оренді",
      "content": "1. Здача майна в оренду не веде до передачі права власності\nна це майно.\nПродукція і доходи, одержані орендарем в результаті\nвикористання орендованого майна, є його власністю. У власності\nорендаря перебувають також матеріальні та інші цінності, які не\nвходять до складу орендованого майна, одержані і придбані ним на\nпідставах, передбачених законом.\n2. Якщо інше не передбачено договором оренди, власністю\nорендаря є проведені ним віддільні поліпшення орендованого майна.\nВ разі, коли орендар провів за рахунок власних коштів і з дозволу\nорендодавця поліпшення, не віддільні без шкоди для орендованого\nмайна (реконструкція будинку чи споруди, заміна устаткування\nтощо), він має право після припинення договору оренди на\nвідшкодування вартості цих поліпшень, оскільки інше не передбачено\nдоговором. Вартість невіддільних поліпшень, проведених орендарем\nбез дозволу орендодавця, відшкодуванню не підлягає.\nПри оренді підприємства та інших єдиних майнових комплексів\nорендар має право на відшкодування вартості невіддільних поліпшень\nорендованого майна, проведених ним за рахунок власних коштів,\nнезалежно від дозволу орендодавця на такі поліпшення, якщо інше не\nпередбачено договором.\n3. Поліпшення (як віддільні, так і невіддільні), проведені за\nрахунок амортизаційних відрахувань від орендованого майна, є\nвласністю орендодавця і збільшують залишкову вартість зданого в\nоренду майна.\n4. Якщо стан майна, що повертається після закінчення\nдоговору, гірший від передбаченого, орендар відшкодовує\nорендодавцеві завдану шкоду відповідно до чинного законодавства.\n5. Якщо майно, здане в оренду, вибуває з ладу раніше від\nповного амортизаційного строку служби, то орендар відшкодовує\nорендодавцеві недовнесену ним орендну плату, а також інші збитки\nвідповідно до чинного законодавства. Якщо орендар забезпечує\nвикористання орендованого майна після закінчення обумовленого\nдоговором строку його служби, орендодавець виплачує орендареві\nвідповідну компенсацію, оскільки інше не передбачено договором."
    },
    {
      "provision_ref": "art10",
      "section": "10",
      "title": "Стаття 10. Викуп орендованого майна",
      "content": "1. Орендар може повністю або частково викупити орендоване\nмайно. Умови, порядок і строки викупу визначаються договором\nоренди. Спори в цих питаннях розв'язуються державним арбітражем\nабо судом.\nЗаконодавством Союзу РСР і союзних республік може бути\nпередбачено випадки обмеження або заборони викупу орендованого\nмайна.\n2. Викуп здійснюється шляхом внесення орендарем орендодавцеві\nвсієї належної йому орендної плати з вартості зданого на повний\nамортизаційний строк майна, а також шляхом відшкодування йому\nорендних платежів із залишкової вартості майна, оренду якого\nзгідно з договором припинено до завершення амортизаційного строку.\nДжерелами викупу можуть бути будь-які кошти, які є у орендного\nпідприємства відповідно до законодавства.\nПісля викупу орендованого майна орендне підприємство за\nрішенням його трудового колективу може бути перетворено в\nколективне підприємство, кооператив, акціонерне товариство або\nінший вид підприємства, яке діє на основі колективної власності.\nКошти від викупу майна державного підприємства\nперераховуються у відповідний бюджет.\nСтаття 11. Визначення напрямів господарської діяльності\nорендаря\nОрендар відповідно до договору оренди самостійно визначає\nнапрями своєї господарської діяльності і розпоряджається\nвиробленою ним продукцією та одержаним доходом.\nПоза межами виконання зобов'язань за договором оренди орендар\nповністю вільний у своїй господарській діяльності."
    },
    {
      "provision_ref": "art12",
      "section": "12",
      "title": "Стаття 12. Строки оренди",
      "content": "Строки оренди визначаються договором. При цьому оренда землі,\nінших природних ресурсів, підприємств, будинків, споруд повинна\nмати, як правило, довгостроковий характер - від 5 років і на більш\nтривалий строк. З урахуванням характеру майна і цілей оренди\nдоговір може бути короткостроковим - до 5 років.\nСтаття 13. Зміна, розірвання, припинення і продовження\nдоговору\n1. Зміна умов договору оренди, його розірвання і припинення\nдопускаються за згодою сторін. На вимогу однієї із сторін договір\nоренди може бути розірвано за рішенням державного арбітражу або\nсуду у випадках порушення другою стороною умов договору.\n2. Реорганізація організації-орендодавця, а також зміна\nвласника орендованого майна не є підставою для зміни умов чи\nрозірвання договору.\n3. Після закінчення строку договору орендар має право на\nпоновлення договору.\n4. При відсутності заяви однієї із сторін про припинення або\nзміну договору після закінчення строку він вважається продовженим\nна той самий строк і на тих самих умовах, які були передбачені\nдоговором. При продовженні договору на новий строк його умови може\nбути змінено за згодою сторін.\n5. При припиненні договору з орендарем-громадянином переважне\nправо на укладення договору оренди мають члени його сім'ї, які\nспільно з ним проживали і працювали.\nУ разі смерті орендаря його права за договором оренди\nпереходять до одного з членів сім'ї, який проживав і працював\nразом з ним, якщо він погоджується стати орендарем.\nОрендодавець не має права відмовити такій особі у вступі в\nдоговір на строк, який залишився за діючим договором, за винятком\nвипадків, коли укладення договору було обумовлене особистими\nякостями орендаря."
    },
    {
      "provision_ref": "art14",
      "section": "14",
      "title": "Стаття 14. Розгляд спорів при виконанні договору оренди",
      "content": "Спори, що виникають при виконанні договору оренди,\nрозглядаються державним арбітражем або судом відповідно до їх\nкомпетенції."
    },
    {
      "provision_ref": "art15",
      "section": "15",
      "title": "Стаття 15. Захист майнових прав орендаря",
      "content": "1. Орендареві забезпечується захист його права на майно,\nодержане ним за договором оренди, нарівні з захистом, встановленим\nцивільним законодавством щодо права власності. Він може зажадати\nповернення орендованого майна з будь-якого незаконного володіння,\nусунення перешкод у користуванні ним, компенсації шкоди,\nзаподіяної майну всіма особами, включаючи орендодавця.\n2. Звернення стягнення за боргами орендодавця на майно, здане\nв оренду, не допускається.\n3. Майно орендаря може бути вилучено в орендаря тільки за\nрішенням державного арбітражу або суду.\n4. Умови договору оренди зберігають свою силу на весь строк\nчинності договору і у випадках, коли після його укладення\nзаконодавством встановлено правила, які погіршують становище\nорендаря.\nОРЕНДА ПІДПРИЄМСТВ (ОБ'ЄДНАНЬ)"
    },
    {
      "provision_ref": "art16",
      "section": "16",
      "title": "Стаття 16. Створення орендного підприємства",
      "content": "1. Трудовий колектив державного підприємства (об'єднання) або\nструктурної одиниці об'єднання (далі - державного підприємства)\nмає право утворити організацію орендарів як самостійну юридичну\nособу для створення на її основі орендного підприємства.\nРішення про утворення організації орендарів та її органів\nуправління приймається загальними зборами (конференцією)\nтрудового колективу не менш як двома третинами голосів його\nчленів.\nОрганізація орендарів спільно з профспілковим комітетом\nрозробляє проект договору оренди і надсилає його державному\nорганові, уповноваженому власником здавати в оренду державні\nпідприємства. Цей орган зобов'язаний розглянути проект договору у\nтридцятиденний строк з дня його одержання. Розбіжності, які\nвиникають при укладенні договору оренди, в тому числі пов'язані з\nнеобгрунтованою відмовою від здачі цього підприємства в оренду і\nпростроченням розгляду пропозиції, розглядаються державним\nарбітражем.\nПісля підписання договору організація орендарів приймає у\nвстановленому порядку майно підприємства і набуває статусу\nорендного підприємства.\n2. Орендне підприємство діє на підставі статуту, що\nзатверджується загальними зборами (конференцією) його трудового\nколективу. Орендне підприємство набуває прав юридичної особи з дня\nйого державної реєстрації у виконавчому комітеті районної,\nміської, районної в місті Ради народних депутатів за\nмісцезнаходженням орендного підприємства.\n3. За орендним підприємством на його клопотання може бути\nзбережено за рішенням відповідних державних органів найменування\nта урядові нагороди державного підприємства, взятого ним в оренду.\n4. Орендне підприємство стає правонаступником майнових прав\nта обов'язків державного підприємства, взятого ним в оренду, в\nтому числі і його прав користування землею та іншими природними\nресурсами. Орендодавець може взяти на себе повністю або частково\nпогашення кредиторської заборгованості підприємства.\nЗобов'язання державного підприємства щодо реалізації\nпродукції (робіт, послуг) в обсягах і строки, передбачені\nдоговорами цього підприємства, виконуються орендарем. Орендодавець\nпередає орендареві матеріальні ресурси або ліміти (фонди) на них,\nа також вживає інших необхідних заходів, що забезпечують виконання\nцих зобов'язань.\nОрендне підприємство зберігає право на централізовані\nкапітальні вкладення і дотації в обсягах, встановлених для\nдержавного підприємства, взятого в оренду.\nОрендному підприємству переходять права та обов'язки взятого\nв оренду державного підприємства щодо участі в\nсоціально-економічному розвитку території, на якій воно розміщене.\nДоговір оренди визначає взаємовідносини між орендарем та\nорендодавцем з приводу умов використання запасів палива, сировини,\nматеріалів, незавершеного виробництва, готових виробів, розподілу\nзалишків фондів економічного стимулювання, використання відомчого\nжитлового фонду, його фінансування, направлення коштів, одержаних\nна погашення дебіторської заборгованості.\n5. Не допускається примушування до оренди зайвих для орендних\nпідприємств об'єктів.\n6. З метою створення для всіх соціалістичних підприємств\nоднакових вихідних передумов ефективного господарювання держава\nвсемірно сприяє розвиткові орендних відносин і переходові на\nоренду державних підприємств."
    },
    {
      "provision_ref": "art17",
      "section": "17",
      "title": "Стаття 17. Управління орендним підприємством",
      "content": "Управління орендним підприємством здійснюється відповідно до\nйого статуту на основі принципу соціалістичного самоврядування,\nширокої демократії, гласності, участі кожного члена трудового\nколективу у розв'язанні всіх питань його діяльності."
    },
    {
      "provision_ref": "art18",
      "section": "18",
      "title": "Стаття 18. Господарська діяльність орендного підприємства",
      "content": "1. Орендне підприємство будує свою діяльність як\nсоціалістичний товаровиробник. Воно має право продавати,\nобмінювати, здавати в суборенду, надавати безплатно в тимчасове\nкористування або позичати матеріальні цінності, які входять до\nскладу орендованого майна, якщо така передача майна не спричиняє\nзменшення виробничо-економічного потенціалу (вартості)\nпідприємства і не порушує інших умов, обумовлених договором\nоренди. Зазначений порядок розпоряджання орендованим майном не\nзастосовується щодо землі та інших природних об'єктів і в інших\nвипадках, передбачених законодавчими актами.\nОрендне підприємство має право самостійно вносити зміни до\nскладу орендованого майна, проводити реконструкцію, розширення,\nтехнічне переозброєння, які збільшують його вартість, якщо інше не\nпередбачено договором.\n2. Орендне підприємство забезпечує ефективне використання та\nвідтворення природних ресурсів і користується ними відповідно до\nцілей, для яких вони йому надані. Воно зобов'язане охороняти\nнавколишнє середовище від забруднення та інших шкідливих впливів.\n3. Зовнішньоекономічна діяльність орендного підприємства\nздійснюється в порядку, встановленому законодавством Союзу РСР,\nсоюзних і автономних республік. ( Пункт 3 статті 18 із змінами,\nвнесеними згідно із Законом СРСР N 2015-I ( v2015400-91 ) від\n07.03.91 )\n4. Орендне підприємство зобов'язане брати на себе за\nдоговором оренди виконання державного замовлення і замовлень на\nреалізацію продукції (робіт, послуг) за господарськими зв'язками,\nщо склалися, в обсязі, який не перевищує відповідних замовлень,\nвзятих на рік його здачі в оренду.\nУ тій мірі, в якій підприємство використовує майно, що\nналежить до його колективної власності, воно приймає державні\nзамовлення та інші зобов'язання щодо виробництва і реалізації\nпродукції в добровільному порядку.\nОрендодавець може взяти на себе обов'язок купувати в орендаря\nвироблювану ним продукцію.\n5. Орендне підприємство реалізовує свою продукцію (роботи,\nпослуги), відходи виробництва за цінами і тарифами,\nвстановлюваними самостійно або на договірній основі, а у випадках,\nпередбачених законодавчими актами Союзу РСР, союзних і автономних\nреспублік,- за державними цінами. ( Пункт 5 статті 18 в редакції\nЗакону СРСР N 2015-I ( v2015400-91 ) від 07.03.91 )\n6. Орендному підприємству можуть надаватись дотації на\nрозширення виробництва і розв'язання соціальних завдань за рахунок\nдержавних централізованих капітальних вкладень і коштів\nорендодавця, а також кредити й аванси під зобов'язання про\nзбільшення випуску і підвищення якості продукції (робіт, послуг).\nОрендарям збиткових і низькорентабельних державних\nпідприємств орендодавець може надавати пільги щодо орендної плати.\n7. Орендне підприємство веде облік результатів своєї\nдіяльності, бухгалтерську і статистичну звітність у порядку,\nвстановленому державою для кооперативів. Контроль діяльності\nорендного підприємства проводиться в такому ж порядку, як\nкооперативного, з урахуванням специфіки орендних відносин."
    },
    {
      "provision_ref": "art19",
      "section": "19",
      "title": "Стаття 19. Фінанси орендного підприємства",
      "content": "1. Фінансові ресурси орендного підприємства формуються за\nрахунок виручки від реалізації продукції (робіт, послуг),\nкредитів, коштів, одержаних від продажу цінних паперів,\nпожертвувань та інших фінансових засобів.\n2. З виручки, одержаної орендним підприємством,\nвідшкодовуються матеріальні і прирівняні до них затрати, витрати\nна оплату праці, вносяться податки, орендна плата, страхові\nплатежі, плата за природні і трудові ресурси, сплачуються проценти\nпо кредитах. Прибуток, що залишається, надходить у повне\nрозпорядження орендного підприємства. Воно самостійно визначає\nнапрями використання цього прибутку.\n3. Орендне підприємство може випускати для мобілізації\nдодаткових фінансових ресурсів цінні папери, здійснювати цільові\nпозики в порядку, встановленому чинним законодавством, виступати\nна ринку цінних паперів.\nПереважне право придбання цінних паперів мають члени\nтрудового колективу орендного підприємства.\n4. Орендне підприємство може надавати за рахунок своїх коштів\nіншим підприємствам і організаціям кредит на умовах, які\nвизначаються угодою сторін, включаючи домовленість про розміри\nпроцента за користування ним.\n5. Списання коштів з рахунків орендного підприємства може\nпровадитись виключно за його вказівкою або за рішенням державного\nарбітражу чи суду. Списання коштів з рахунків орендного\nпідприємства в безспірному порядку допускається тільки у випадках,\nпередбачених законодавчими актами. При незгоді орендного\nпідприємства з безспірним списанням коштів воно має право\nзвернутись у державний арбітраж з позовом про стягнення\nнеобгрунтовано списаних сум."
    },
    {
      "provision_ref": "art20",
      "section": "20",
      "title": "Стаття 20. Праця та її оплата",
      "content": "1. Трудові відносини членів трудового колективу орендного\nпідприємства регулюються законодавством про працю з урахуванням\nособливостей, встановлених цими Основами.\n2. Орендне підприємство самостійно визначає порядок наймання\nі звільнення працівників, форми і системи оплати праці, розпорядок\nробочого дня, змінність роботи, приймає рішення про запровадження\nпідсумованого обліку робочого часу, встановлює порядок надання\nвихідних днів і відпусток.\nОрендне підприємство самостійно визначає тривалість щорічних\nоплачуваних відпусток. При цьому їх тривалість не може бути меншою\nвід встановленої для відповідних категорій робітників і службовців\nдержавних підприємств.\n3. Держава забезпечує всемірний соціальний захист інтересів\nтрудящих орендних підприємств відповідно до чинного\nзаконодавства.\nПрацівникам, які вивільняються у зв'язку з передачею\nдержавного підприємства в оренду, орендодавцем і відповідною\nмісцевою Радою народних депутатів гарантуються права, передбачені\nчинним законодавством для працівників, звільнюваних при\nреорганізації або ліквідації державного підприємства.\n4. Орендне підприємство вносить у державний фонд соціального\nстрахування відрахування від своїх доходів у порядку і розмірах,\nщо встановлюються Радою Міністрів СРСР."
    },
    {
      "provision_ref": "art21",
      "section": "21",
      "title": "Стаття 21. Власність орендного підприємства",
      "content": "1. У власності орендного підприємства перебувають вироблена\nпродукція, одержані доходи та інше придбане за рахунок коштів\nцього підприємства майно.\n2. У майні, яке перебуває у власності орендного підприємства\nна умовах і в порядку, передбаченому його статутом, визначаються\nрозміри вкладів членів його трудового колективу у створення цього\nмайна за рахунок їхньої особистої трудової участі, а також\nгрошових та інших майнових внесків.\n3. На вартість вкладу члена трудового колективу в майно\nорендного підприємства відповідно до його статуту можуть\nвидаватися цінні папери.\nНа них підприємство щороку виплачує членові трудового\nколективу проценти (дивіденди) в розмірах, що визначаються\nтрудовим колективом виходячи з кінцевих результатів виробництва і\nзавдань розвитку підприємства. ( Абзац пункту 3 статті 21 в\nредакції Закону СРСР N 2015-I ( v2015400-91 ) від 07.03.91 )\nЧлен трудового колективу має право одержати суму свого\nвкладу (вартість акцій) у порядку і строки, що визначаються\nвідповідно до статуту; ( Абзац пункту 3 статті 21 в редакції\nЗакону СРСР N 2015-I ( v2015400-91 ) від 07.03.91 )\nУ статуті підприємства визначаються порядок та умови сплати\nпроцентів (дивідендів) членам трудового колективу, які припинили з\nним трудові відносини. ( Абзац пункту 3 статті 21 із змінами,\nвнесеними згідно із Законом СРСР N 2015-I ( v2015400-91 ) від\n07.03.91 )\nСтаття 22. Створення орендного підприємства на основі\nмайна підрозділу державного підприємства\n(об'єднання)\nОрендне підприємство може бути створено на основі оренди\nмайна виробництв, цехів, відділень, ферм чи інших підрозділів\nдержавного підприємства (об'єднання). Створення такого орендного\nпідприємства провадиться за згодою відповідного державного\nпідприємства (об'єднання). При цьому договір оренди укладається з\nдержавним підприємством (об'єднанням), частина майна якого\nздається в оренду.\nСтаття 23. Конкурс на оренду підприємств (об'єднань) та\nїхніх майнових комплексів\n1. Державне підприємство (об'єднання) або його підрозділи\nможуть бути здані в оренду в порядку конкурсу.\nКонкурс оголошується державним органом, якому належить право\nздачі в оренду відповідного майна.\n2. У конкурсі можуть брати участь трудові колективи державних\nпідприємств (об'єднань) або їх підрозділів, змішані колективи, що\nвключають працівників, не зайнятих на цьому підприємстві,\nоб'єднанні (підрозділі), групи громадян, які об'єдналися в\nколектив з метою оренди відповідного підприємства, об'єднання\n(підрозділу). Для участі в конкурсі зазначені колективи утворюють\nорганізації орендарів у порядку, передбаченому пунктом 1 статті 16\nцих Основ. У конкурсі можуть брати участь інші державні\nпідприємства (об'єднання), а також кооперативи і громадські\nорганізації.\n3. За інших рівних умов переважне право на одержання в оренду\nдержавного підприємства або його підрозділу мають їхні трудові\nколективи. Орендодавець, органи, що його представляють, при\nрозгляді надісланих на конкурс пропозицій орендарів віддають\nперевагу тим, хто забезпечить найвищу ефективність виробництва,\nприйме в оренду найбільшу частину запропонованого майна,\nзобов'язується вносити підвищений орендний процент.\nОрганізація орендарів, яка пройшла за конкурсом, укладає з\nорендодавцем договір оренди і діє як орендне підприємство в\nпорядку і на умовах, передбачених статтями 16-21 цих Основ.\nСтаття 24. Створення орендних підприємств на основі майна,\nяке належить громадським організаціям\nГромадські організації мають право здавати в оренду свої\nпідприємства та їх підрозділи на умовах, що визначаються цими\nорганізаціями. При цьому громадські організації можуть при\nвизначенні порядку створення та умов діяльності орендних\nпідприємств використовувати принципи, закріплені в цій главі.\nСтаття 25. Оренда державного підприємства (об'єднання) або\nйого підрозділу кооперативом\nПри здачі в оренду кооперативові державного підприємства або\nйого підрозділу орендні відносини встановлюються з державним\nорганом, уповноваженим здавати підприємства в оренду, або з\nвідповідним державним підприємством. Умови договору з кооперативом\nвизначаються відповідно до пункту 4 статті 16 і статтею 18 цих\nОснов.\nОРЕНДА МАЙНА ГРОМАДЯНАМИ"
    },
    {
      "provision_ref": "art26",
      "section": "26",
      "title": "Стаття 26. Індивідуальна і групова оренда",
      "content": "1. Громадянин або група громадян можуть брати в оренду засоби\nвиробництва та інше майно, необхідне їм для провадження\nгосподарської діяльності.\n2. Особи, які займаються трудовою діяльністю на умовах\nіндивідуальної або групової оренди, підлягають соціальному\nстрахуванню і соціальному забезпеченню нарівні з робітниками і\nслужбовцями. Орендарі вносять у державний фонд соціального\nстрахування відрахування від своїх доходів у порядку і розмірах,\nщо встановлюються Радою Міністрів СРСР. Період роботи орендарів,\nпротягом якого сплачувалися страхові внески, включається в\nтрудовий стаж.\nСтаття 27. Господарська діяльність при індивідуальній\nі груповій оренді\n1. Орендарі при індивідуальній або груповій оренді самостійно\nрозпоряджаються виробленою продукцією і реалізовують її в\nбудь-якому регіоні країни, виконують роботи і надають послуги за\nцінами і тарифами, встановлюваними за домовленістю із споживачем\nабо самостійно. Вони можуть добровільно брати на себе виконання\nдержавного замовлення і реалізовувати вироблену в рахунок цього\nзамовлення продукцію за оптовими, закупівельними або договірними\nцінами.\n2. Орендар має право будувати на орендованій земельній\nділянці за погодженням з орендодавцем необхідні приміщення\nвиробничого і невиробничого призначення, в тому числі житло, з\nдодержанням загальних правил забудови.\nБудинки і споруди, зведені орендарем на орендованій земельній\nділянці за рахунок власних і позичених коштів, є його власністю,\nякщо інше не передбачено договором оренди.\n3. Виручкою від реалізації продукції (робіт, послуг), після\nвнесення орендної плати, податків і платежів по позичках банку\nорендар розпоряджається самостійно.\n4. Матеріально-технічне забезпечення, транспортне, ремонтне\nта інші види обслуговування орендарів у сільському господарстві\nздійснюються на основі договорів, що укладаються у порядку і на\nумовах, встановлених для колгоспів і радгоспів.\n5. Селянські та інші трудові господарства при провадженні\nвиробничої діяльності можуть вступати в коопераційні зв'язки з\nколгоспами, радгоспами та іншими державними, кооперативними і\nгромадськими організаціями, створювати постачальницько-збутові,\nпереробні, ремонтні, будівельні та інші кооперативи, а також\nгосподарські товариства.\nЗ метою підвищення ефективності своєї діяльності і\nзабезпечення захисту законних прав та інтересів селянські й інші\nтрудові господарства можуть на строго добровільних засадах\nоб'єднуватись у спілки."
    },
    {
      "provision_ref": "art28",
      "section": "28",
      "title": "Стаття 28. Рахунок у банку, кредити",
      "content": "1. Орендар має право відкривати в установах банку рахунок для\nгрошових операцій. Він має право на самостійний вибір банку для\nздійснення кредитно-розрахункових операцій.\n2. Орендарі на погоджених з установами банків або\nорендодавцями умовах можуть одержувати короткострокові і\nдовгострокові позички на розвиток виробництва. При цьому може бути\nвикористано конкурсну систему надання кредитів.\n3. Місцеві Ради народних депутатів можуть виділяти орендарям\nкошти на початкове господарське обзаведення, розвиток виробництва,\nмеліорацію земель, шляхове і житлове будівництво на поворотній або\nбезоплатній основі.\nРОЗДІЛ II. ВНУТРІГОСПОДАРСЬКИЙ ОРЕНДНИЙ ПІДРЯД\nСтаття 29. Застосування внутрігосподарського орендного\nпідряду\n1. Внутрігосподарський орендний підряд як форма організації і\nоплати праці окремих працівників, колективів підрозділів, груп\nпрацівників (далі - орендних колективів) може застосовуватись на\nдержавних, колективних і громадських підприємствах.\n2. Підприємство за погодженням з профспілковим комітетом\nзатверджує положення про внутрігосподарський орендний підряд,\nвнутрігосподарські розрахункові ціни і тарифи на продукцію\n(роботи, послуги), форми обліку матеріальних та інших затрат\nорендними колективами.\n3. Орендні колективи державного підприємства самостійно\nвизначають форми і системи оплати праці, розпорядок робочого дня,\nзмінність роботи, приймають рішення про запровадження\nпідсумованого обліку робочого часу, встановлюють порядок надання\nвихідних днів без порушення необхідної погодженості дій різних\nпідрозділів підприємства.\nЗарахування до складу орендного колективу нових працівників\nпровадиться за згодою колективу.\n4. У договорі орендного підряду в сільському господарстві\nможе передбачатись право орендного колективу укладати від імені\nпідприємства з громадянами, які не є членами орендного колективу,\nтрудові договори на проведення певних робіт. Оплата праці таких\nгромадян провадиться за рахунок коштів, призначених для оплати\nпраці членів орендного колективу.\nСтаття 30. Організація господарської діяльності орендного\nколективу\n1. Відповідно до договору орендного підряду орендний колектив\nбере на себе зобов'язання виробити і передати підприємству або за\nйого вказівкою реалізувати іншим підприємствам чи громадянам\nпередбачену в договорі продукцію (роботи, послуги).\nОрендний колектив має право розпоряджатись за своїм розсудом\nпродукцією (роботами, послугами), виробленою понад обсяг,\nзазначений у договорі, якщо інше не встановлено законодавством чи\nдоговором.\n2. При орендному підряді підприємство здійснює розрахунки з\nбюджетом, банком і вищестоящим органом у встановленому порядку за\nрезультатами діяльності підприємства в цілому. Воно зберігає за\nсобою функції планування основної номенклатури та обсягу\nвиробництва продукції (робіт, послуг), а також здійснює єдину\nтехнічну політику, проводить переозброєння і реконструкцію за\nзагальними для підприємства планами, розвиває соціальну сферу.\nВиробничу програму орендний колектив формує самостійно, з\nурахуванням зобов'язань, передбачених договором орендного підряду.\n3. Договором орендного підряду визначаються розміри і порядок\nучасті орендного колективу у витратах і платежах підприємства, в\nтому числі витратах на розвиток виробництва, науки і техніки та\nна соціальні потреби.\n4. У договорі орендного підряду визначається відповідальність\nсторін за невиконання або неналежне виконання ними обов'язків за\nдоговором.\n5. Підприємство може надавати орендному колективу підрозділу\nправо укладати господарські договори від імені підприємства. Такий\nорендний колектив має право відкрити рахунок в установі банку.\nОрендний колектив несе відповідальність за договорами закріпленим\nза ним майном. При недостатності майна відповідальність за\nзобов'язаннями орендного колективу несе підприємство.\n6. Радгоспи, колгоспи та інші сільськогосподарські\nпідприємства можуть на договірних засадах надавати орендним\nколективам підрозділів право самостійної реалізації виробленої\nними продукції (робіт, послуг), використання одержаних доходів на\nоплату праці, сплату податків і платежів у бюджет, внесків на\nсоціальне страхування. Такі орендні колективи можуть відкривати\nрахунки в установах банку або фінансово-розрахункових центрах.\n7. При внутрігосподарській оренді орендодавець може надавати\nорендареві різного роду пільги."
    },
    {
      "provision_ref": "art31",
      "section": "31",
      "title": "Стаття 31. Орендна плата при орендному підряді",
      "content": "1. Плата за користування закріпленим за орендним колективом\nмайном (орендна плата) визначається в договорі орендного підряду.\nВ разі зміни цін та інших економічних умов розмір орендної плати\nможе переглядатись за згодою сторін.\n2. Якщо страхування посівів, худоби та іншого орендованого\nмайна здійснюється підприємством і орендний колектив не одержав\nзазначеного в договорі обсягу продукції внаслідок стихійного лиха\nчи в інших страхових випадках, орендна плата пропорційно\nзменшується на суму одержаного підприємством страхового\nвідшкодування.\nОрендний колектив має право за згодою підприємства укладати\nвід його імені договори на страхування посівів, худоби та іншого\nмайна. В цьому разі при стихійному лиху та в інших страхових\nвипадках розмір орендної плати не переглядається."
    },
    {
      "provision_ref": "art32",
      "section": "32",
      "title": "Стаття 32. Доходи орендного колективу",
      "content": "1. Доходи орендних колективів утворюються з виручки після\nвнесення орендної плати, відшкодування матеріальних затрат, інших\nвідрахувань, передбачених договором. Доход, який залишається в\nорендного колективу, використовується ним самостійно і вилученню\nне підлягає.\n2. Порядок регулювання розміру коштів, які направляються на\nоплату праці, визначається договором орендного підряду."
    },
    {
      "provision_ref": "art33",
      "section": "33",
      "title": "Стаття 33. Гарантія прав орендного колективу",
      "content": "1. Вилучення підприємством майна, закріпленого за орендним\nколективом відповідно до договору орендного підряду, не\nдопускається.\n2. Дострокова зміна або розірвання договору орендного підряду\nдопускається тільки за згодою між орендним колективом і\nпідприємством.\n3. Спори між орендним колективом і підприємством, які\nвиникають у зв'язку з виконанням, розірванням і зміною договору\nорендного підряду, розв'язуються в порядку, передбаченому\nзаконодавством Союзу РСР і союзних республік про працю.\nГолова Верховної Ради СРСР М.ГОРБАЧОВ\n\nМосква, Кремль. 23 листопада 1989 р.\nN 810-I"
    }
  ],
  "definitions": []
}