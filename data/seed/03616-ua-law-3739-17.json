{
  "id": "ua-law-3739-17",
  "type": "statute",
  "title": "Про протидію торгівлі людьми",
  "title_en": "",
  "short_name": "3739-17",
  "status": "in_force",
  "issued_date": "2011-09-20",
  "url": "https://zakon.rada.gov.ua/laws/show/3739-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. Для цілей цього Закону терміни вживаються у такому значенні:\nборотьба з торгівлею людьми - система заходів, що здійснюються в рамках протидії торгівлі людьми, спрямованих на виявлення злочину торгівлі людьми, у тому числі незакінченого, осіб, які від цього постраждали, встановлення фізичних/юридичних осіб - торгівців людьми та притягнення їх до відповідальності;\nвиявлення особи, яка постраждала від торгівлі людьми (жертви торгівлі людьми), - з'ясування інформації, яка дає підстави вважати, що певна фізична особа постраждала від торгівлі людьми;\nдитина - будь-яка фізична особа віком до вісімнадцяти років;\nзаклади допомоги особам, які постраждали від торгівлі людьми, - центри соціальних служб для сім'ї, дітей та молоді, територіальні центри соціального обслуговування (надання соціальних послуг), центри соціально-психологічної реабілітації дітей та притулки для дітей;\nзахист осіб, які постраждали від торгівлі людьми, - система заходів з відновлення прав осіб, які постраждали від торгівлі людьми;\nкраїна походження - країна, громадянином якої є фізична особа, або країна місця проживання або перебування для особи без громадянства;\nособа, яка постраждала від торгівлі людьми, - будь-яка фізична особа, яка стала об'єктом торгівлі людьми і визнана такою відповідно до положень цього Закону;\nповернення або залишення дитини, яка постраждала від торгівлі дітьми та є іноземцем або особою без громадянства, - комплекс заходів, спрямованих на забезпечення відповідно до потреб такої дитини повернення до країни походження або залишення на території України дитини, яка постраждала від торгівлі дітьми на території України та є іноземцем або особою без громадянства;\nповернення в Україну громадян України, які постраждали від торгівлі людьми, - комплекс заходів, спрямованих на організацію повернення громадян України, які постраждали від торгівлі людьми на території іншої держави, на територію України;\nпопередження торгівлі людьми - система заходів, спрямованих на виявлення та усунення причин і умов, що призводять до торгівлі людьми;\nпротидія торгівлі людьми - система заходів, спрямованих на подолання торгівлі людьми шляхом її попередження і боротьби з нею та надання допомоги і захисту особам, які постраждали від торгівлі людьми;\nпроцедура встановлення статусу особи, яка постраждала від торгівлі людьми, - комплекс заходів, під час яких уповноважена особа на підставі отриманої інформації та її аналізу порівнює елементи вчиненого щодо особи діяння з визначенням торгівлі людьми, оцінює ймовірність вчинення щодо особи такого діяння та робить висновок, що така особа є особою, яка постраждала від торгівлі людьми;\nреабілітація особи, яка постраждала від торгівлі людьми, - комплекс медичних, психологічних, соціальних, юридичних та інших заходів, спрямованих на відновлення фізичного і психологічного стану та соціальних функцій особи, яка постраждала від торгівлі людьми;\nторгівля людьми - здійснення незаконної угоди, об'єктом якої є людина, а так само вербування, переміщення, переховування, передача або одержання людини, вчинені з метою експлуатації, у тому числі сексуальної, з використанням обману, шахрайства, шантажу, уразливого стану людини або із застосуванням чи погрозою застосування насильства, з використанням службового становища або матеріальної чи іншої залежності від іншої особи, що відповідно до Кримінального кодексу України визнаються злочином."
    },
    {
      "provision_ref": "art2",
      "section": "2",
      "title": "Стаття 2. Законодавство про протидію торгівлі людьми",
      "content": "1. Відносини, що виникають у сфері протидії торгівлі людьми, регулюються Конституцією України , цим Законом, іншими законами і міжнародними договорами України, згоду на обов'язковість яких надано Верховною Радою України, а також прийнятими на їх виконання іншими нормативно-правовими актами."
    },
    {
      "provision_ref": "art3",
      "section": "3",
      "title": "Стаття 3. Основні принципи протидії торгівлі людьми",
      "content": "1. Діяльність, спрямована на протидію торгівлі людьми, ґрунтується на таких принципах:\n1) забезпечення прав і свобод людини і громадянина, зокрема права на повагу до гідності, особисте життя, правову допомогу, відшкодування матеріальної та моральної шкоди у встановленому законом порядку;\n2) поваги і неупередженого ставлення до осіб, які постраждали від торгівлі людьми;\n3) конфіденційності інформації про осіб, які постраждали від торгівлі людьми;\n4) добровільності отримання допомоги особами, які постраждали від торгівлі людьми, та їх недискримінації за ознаками раси, кольору шкіри, політичних, релігійних та інших переконань, статі, етнічного та соціального походження, майнового стану, місця проживання, за мовними або іншими ознаками;\n5) взаємодії органів виконавчої влади між собою, з відповідними органами, які здійснюють оперативно-розшукову діяльність, досудове розслідування, та з громадськими і міжнародними організаціями.\n2. У разі якщо особи, які постраждали від торгівлі людьми або стали свідками торгівлі людьми, є дітьми, усі дії, що застосовуються до них, базуються на принципах, зазначених у Конвенції про права дитини та Факультативному протоколі до Конвенції про права дитини щодо торгівлі дітьми, дитячої проституції і дитячої порнографії .\n3. У разі якщо вік особи не визначений і є підстави вважати, що ця особа - дитина, вона вважається дитиною і їй надається спеціальний захист до встановлення її віку."
    },
    {
      "provision_ref": "art4",
      "section": "4",
      "title": "Стаття 4. Основні напрями державної політики у сфері протидії торгівлі людьми",
      "content": "1. Основними напрямами державної політики у сфері протидії торгівлі людьми є:\n1) попередження торгівлі людьми шляхом підвищення рівня обізнаності населення, превентивної роботи, зниження рівня вразливості населення, подолання попиту;\n2) боротьба із злочинністю, пов'язаною з торгівлею людьми, шляхом виявлення злочинів торгівлі людьми, осіб, причетних до скоєння злочину, притягнення їх до відповідальності;\n3) надання допомоги та захисту особам, які постраждали від торгівлі людьми, шляхом удосконалення системи відновлення їхніх прав, надання комплексу послуг, впровадження механізму взаємодії суб'єктів у сфері протидії торгівлі людьми."
    },
    {
      "provision_ref": "art5",
      "section": "5",
      "title": "Стаття 5. Суб'єкти, які здійснюють заходи у сфері протидії торгівлі людьми",
      "content": "1. Суб’єктами, які здійснюють заходи у сфері протидії торгівлі людьми, є:\n1) Президент України;\n2) Кабінет Міністрів України;\n3) центральні органи виконавчої влади;\n4) місцеві органи виконавчої влади;\n5) закордонні дипломатичні установи України;\n6) заклади допомоги особам, які постраждали від торгівлі людьми.\n2. У здійсненні заходів, спрямованих на попередження протидії торгівлі людьми, беруть участь органи місцевого самоврядування, а також, за згодою, підприємства, установи, організації незалежно від форми власності, громадські організації та окремі громадяни."
    },
    {
      "provision_ref": "art6",
      "section": "6",
      "title": "Стаття 6. Повноваження Кабінету Міністрів України",
      "content": "1. Кабінет Міністрів України:\n1) спрямовує і координує роботу суб'єктів, які здійснюють заходи у сфері протидії торгівлі людьми, зазначених у пунктах 3-6 частини першої статті 5 цього Закону;\n2) визначає:\nб) процедуру встановлення статусу особи, яка постраждала від торгівлі людьми;\nв) порядок утворення та функціонування Єдиного державного реєстру злочинів торгівлі людьми;\n3) затверджує:\nа) Державну цільову програму у сфері протидії торгівлі людьми та здійснює контроль за її реалізацією;\nб) Національний механізм взаємодії суб'єктів, які здійснюють заходи у сфері протидії торгівлі людьми , та контролює його реалізацію;\nв) форму опитувальника щодо встановлення статусу особи, яка постраждала від торгівлі людьми, та довідки про встановлення їй статусу особи, яка постраждала від торгівлі людьми;\nг) форму довідки, що підтверджує факт звернення іноземця чи особи без громадянства за встановленням статусу особи, яка постраждала від торгівлі людьми на території України;\nґ) положення про заклади допомоги особам, які постраждали від торгівлі людьми;\n4) встановлює порядок виплати одноразової матеріальної допомоги особам, які постраждали від торгівлі людьми ."
    },
    {
      "provision_ref": "art7",
      "section": "7",
      "title": "Стаття 7. Загальні повноваження центральних органів виконавчої влади у сфері протидії торгівлі людьми",
      "content": "1. Центральні органи виконавчої влади відповідно до визначених у встановленому порядку повноважень у сфері протидії торгівлі людьми здійснюють:\n1) формування та реалізацію державної політики у сфері протидії торгівлі людьми;\n2) розробку проекту Державної цільової програми протидії торгівлі людьми та забезпечують її реалізацію;\n3) розробку проекту Національного механізму взаємодії суб'єктів, які здійснюють заходи у сфері протидії торгівлі людьми, та забезпечують його реалізацію;\n4) моніторинг діяльності суб'єктів, які здійснюють заходи у сфері протидії торгівлі людьми;\n5) підготовку та оприлюднення у визначеному Кабінетом Міністрів України порядку щорічної доповіді про стан реалізації заходів у сфері протидії торгівлі людьми;\n6) заходи щодо встановлення статусу особи, яка постраждала від торгівлі людьми, відповідно до визначеної Кабінетом Міністрів України процедури;\n7) заходи, спрямовані на:\nа) викорінення передумов торгівлі людьми, зокрема щодо попередження насильства в сім'ї та дискримінації за ознакою статі;\nб) підвищення рівня обізнаності щодо протидії торгівлі дітьми серед батьків та осіб, які їх замінюють, та осіб, які постійно контактують з дітьми у сферах освіти, охорони здоров'я, культури, фізичної культури та спорту, оздоровлення та відпочинку, судовій та правоохоронній сферах;\n8) координацію та контроль за діяльністю закладів допомоги особам, які постраждали від торгівлі людьми;\n9) заходи щодо:\nа) комплексного аналізу стану попередження, виявлення та розкриття злочинів торгівлі людьми;\nб) попередження, виявлення та розкриття злочинів торгівлі людьми, у тому числі тих, що мають характер транснаціональної організованої злочинності;\nв) розшуку осіб, які переховуються від органів досудового розслідування і суду, ухиляються від виконання кримінального покарання за вчинення злочинів торгівлі людьми;\n10) заходи:\nа) прикордонного контролю, спрямовані на попередження і виявлення фактів торгівлі людьми, у тому числі з використанням транспортних засобів, що експлуатуються комерційними перевізниками;\nб) системного та комплексного характеру щодо удосконалення безпеки і контролю паспортних та інших документів, що дають право виїзду з України та в'їзду в Україну;\nв) щодо своєчасного оформлення документів на право перебування в Україні або повернення в Україну;\nг) щодо репатріації іноземців та осіб без громадянства, які постраждали від торгівлі людьми;\nґ) щодо примусового видворення з України іноземців та осіб без громадянства, які порушили законодавство про протидію торгівлі людьми.\n2. Перелік центральних органів виконавчої влади, які здійснюють заходи у сфері протидії торгівлі людьми, їх повноваження та порядок діяльності, а також центральний орган виконавчої влади, який встановлюватиме статус особи, яка постраждала від торгівлі людьми, визначаються відповідно до частини першої цієї статті згідно з Конституцією України та Законом України \"Про центральні органи виконавчої влади\"."
    },
    {
      "provision_ref": "art8",
      "section": "8",
      "title": "Стаття 8. Загальні повноваження місцевих державних адміністрацій у сфері протидії торгівлі людьми",
      "content": "1. Місцеві державні адміністрації відповідно до визначених в установленому порядку повноважень у сфері протидії торгівлі людьми:\n1) забезпечують проведення соціальної роботи та надання соціальних послуг особам, які постраждали від торгівлі людьми;\n2) організують проведення інформаційних кампаній, у тому числі з використанням медіа;\n3) забезпечують створення і підтримку \"гарячих ліній\", пунктів консультування та розповсюдження інформаційно-просвітницьких матеріалів з питань попередження торгівлі людьми;\n4) співпрацюють з об'єднаннями громадян з питань попередження торгівлі людьми;\n5) відповідно до визначеної Кабінетом Міністрів України процедури беруть участь у роботі щодо встановлення статусу особи, яка постраждала від торгівлі людьми;\n6) забезпечують впровадження та функціонування Національного механізму взаємодії суб'єктів, які здійснюють заходи у сфері протидії торгівлі людьми;\n7) реалізують заходи, що сприяють викоріненню передумов торгівлі людьми, зокрема щодо попередження насильства в сім'ї та дискримінації за ознакою статі;\n8) вживають заходів для підвищення рівня обізнаності серед батьків та осіб, які їх замінюють, щодо протидії торгівлі дітьми та осіб, які постійно контактують з дітьми у сферах освіти, охорони здоров'я, культури, фізичної культури та спорту, оздоровлення та відпочинку, судовій та правоохоронній сферах."
    },
    {
      "provision_ref": "art9",
      "section": "9",
      "title": "Стаття 9. Попередження торгівлі людьми",
      "content": "1. Попередження торгівлі людьми здійснюється за такими напрямами:\n1) вивчення ситуації;\n2) підвищення рівня обізнаності;\n3) зниження рівня вразливості населення;\n4) подолання попиту шляхом реалізації організаційних, дослідницьких, інформаційних, освітніх, правових, соціально-економічних та інших заходів."
    },
    {
      "provision_ref": "art10",
      "section": "10",
      "title": "Стаття 10. Завдання у сфері попередження торгівлі людьми",
      "content": "1. До завдань у сфері попередження торгівлі людьми належать:\n1) дослідження стану, причин і передумов поширення явища торгівлі людьми;\n2) підвищення рівня обізнаності населення про причини та наслідки торгівлі людьми шляхом проведення інформаційних кампаній протидії торгівлі людьми серед населення, у тому числі серед дітей;\n3) забезпечення регулювання процесів зовнішньої та внутрішньої трудової міграції тощо."
    },
    {
      "provision_ref": "art11",
      "section": "11",
      "title": "Стаття 11. Боротьба з торгівлею людьми",
      "content": "1. Боротьба з торгівлею людьми є невід'ємною складовою частиною діяльності органів Національної поліції по боротьбі із злочинністю, які, зокрема, здійснюють заходи щодо виявлення злочинів торгівлі людьми, осіб, які постраждали від торгівлі людьми, встановлення осіб - торгівців людьми та притягнення їх до відповідальності шляхом реалізації організаційних, оперативно-розшукових, адміністративно-правових, процесуальних, аналітично-дослідницьких, інформаційних та інших заходів."
    },
    {
      "provision_ref": "art12",
      "section": "12",
      "title": "Стаття 12. Завдання у сфері боротьби з торгівлею людьми",
      "content": "1. До завдань у сфері боротьби з торгівлею людьми належать:\n1) виявлення причин та передумов, що сприяють торгівлі людьми, та вжиття заходів щодо їх усунення;\n2) забезпечення безпеки осіб, які визнані потерпілими від торгівлі людьми, свідків та інших осіб, які беруть участь у кримінальному судочинстві у справах щодо торгівлі людьми;\n3) виявлення та розслідування злочинів, пов'язаних з торгівлею людьми;\n4) притягнення до відповідальності, у тому числі кримінальної, осіб, причетних до торгівлі людьми;\n5) забезпечення відновлення прав постраждалих від торгівлі людьми;\n6) інформування суб'єктів, які здійснюють заходи у сфері протидії торгівлі людьми, та громадськості щодо результатів діяльності у сфері боротьби з торгівлею людьми."
    },
    {
      "provision_ref": "art13",
      "section": "13",
      "title": "Стаття 13. Національний механізм взаємодії суб'єктів, які здійснюють заходи у сфері протидії торгівлі людьми",
      "content": "1. З метою ефективної допомоги особам, які постраждали від торгівлі людьми, та їх захисту створюється Національний механізм взаємодії суб'єктів, які здійснюють заходи у сфері протидії торгівлі людьми.\n2. Реалізація Національного механізму взаємодії суб'єктів, які здійснюють заходи у сфері протидії торгівлі людьми, включає встановлення потреб особи, яка постраждала від торгівлі людьми, та пошук органів чи закладів, що можуть їх задовольнити.\nСуб'єкти, які здійснюють заходи у сфері протидії торгівлі людьми, з метою ефективного надання допомоги та захисту особам, які постраждали від торгівлі людьми, враховують вік, стан здоров'я, стать і спеціальні потреби таких осіб.\n3. Суб'єкти, які здійснюють заходи у сфері протидії торгівлі людьми, взаємодіють між собою у процесі протидії торгівлі людьми в рамках реалізації Національного механізму взаємодії суб'єктів, які здійснюють заходи у сфері протидії торгівлі людьми, та співпрацюють з громадськими об'єднаннями, регіональними та міжнародними організаціями.\n4. Основні засади Національного механізму взаємодії суб'єктів, які здійснюють заходи у сфері протидії торгівлі людьми:\n1) взаємне інформування з дотриманням принципу конфіденційності про злочини торгівлі людьми, передумови та причини торгівлі людьми, методи, що використовують торгівці людьми, необхідну допомогу особам, які постраждали від торгівлі людьми;\n2) спільна розробка програм, планів протидії торгівлі людьми;\n3) спільна організація заходів з протидії торгівлі людьми;\n4) обмін передовим досвідом діяльності у сфері протидії торгівлі людьми."
    },
    {
      "provision_ref": "art14",
      "section": "14",
      "title": "Стаття 14. Права особи, яка звернулася для встановлення статусу особи, яка постраждала від торгівлі людьми",
      "content": "1. Особа, яка вважає себе постраждалою від торгівлі людьми, має право звернутися до місцевої державної адміністрації із заявою про встановлення статусу особи, яка постраждала від торгівлі людьми, та до органів Національної поліції щодо захисту прав і свобод.\n2. Особа, яка звернулася для встановлення статусу особи, яка постраждала від торгівлі людьми, має право до прийняття рішення про встановлення статусу особи, яка постраждала від торгівлі людьми, на забезпечення особистої безпеки, поваги, а також на безоплатне одержання:\n1) інформації щодо своїх прав та можливостей, викладеної мовою, якою володіє така особа;\n2) медичної, психологічної, правової та іншої допомоги незалежно від місця проживання;\n3) тимчасового розміщення у закладах допомоги для осіб, які постраждали від торгівлі людьми.\n3. Іноземець або особа без громадянства, яка звернулася для встановлення статусу особи, яка постраждала від торгівлі людьми на території України, крім передбачених частиною другою цієї статті прав, до прийняття рішення про встановлення статусу особи, яка постраждала від торгівлі людьми, має також право на:\n1) безоплатне отримання послуг перекладача;\n2) тимчасове перебування в Україні в порядку, встановленому законодавством.\n4. Іноземець або особа без громадянства, яка звернулася для встановлення статусу особи, яка постраждала від торгівлі людьми на території України, отримує довідку, яка підтверджує факт звернення за встановленням такого статусу і відкриття відповідної процедури та є підставою для реєстрації в центральному органі виконавчої влади, що реалізує державну політику у сфері реєстрації фізичних осіб.\n5. Забороняється утримування особи, яка звернулася для встановлення статусу особи, яка постраждала від торгівлі людьми, в установах тимчасового тримання, крім обумовлених законом випадків, та видворення її за межі України до встановлення статусу особи, яка постраждала від торгівлі людьми."
    },
    {
      "provision_ref": "art15",
      "section": "15",
      "title": "Стаття 15. Процедура встановлення статусу особи, яка постраждала від торгівлі людьми",
      "content": "1. Процедура встановлення статусу особи, яка постраждала від торгівлі людьми, визначається Кабінетом Міністрів України.\n2. Обов'язковою складовою процедури встановлення статусу особи, яка постраждала від торгівлі людьми, є проведення місцевою державною адміністрацією співбесіди з особою, щодо якої розглядається питання про встановлення статусу особи, яка постраждала від торгівлі людьми, із заповненням опитувальника щодо встановлення статусу особи, яка постраждала від торгівлі людьми.\nУ разі неможливості проведення співбесіди з особою через її хронічне психічне захворювання, тимчасовий розлад психічної діяльності, недоумство або інший хворобливий психічний стан чи малолітство процедура встановлення статусу такої особи проводиться на підставі інших даних.\n3. Загальний строк проведення процедури встановлення статусу особи, яка постраждала від торгівлі людьми, не може перевищувати місячний строк з дня проведення співбесіди з особою у місцевій державній адміністрації.\n4. У разі прийняття рішення про встановлення статусу особи, яка постраждала від торгівлі людьми, їй видається довідка.\nУ разі відмови у встановленні статусу особи, яка постраждала від торгівлі людьми, заявник має право оскаржити таке рішення у судовому порядку.\n5. Статус особи, яка постраждала від торгівлі людьми, встановлюється на строк до двох років.\nСтрок дії статусу особи, яка постраждала від торгівлі людьми, може бути продовжено за обґрунтованим поданням місцевої державної адміністрації не більш як на один рік.\n6. Для позбавлення особи, яка постраждала від торгівлі людьми, відповідного статусу необхідно з'ясувати, що рішення про встановлення або продовження строку дії статусу спиралося на подані завідомо неправдиві відомості або недійсні документи, що мали істотне значення для прийняття рішення.\nОсоби, які подали такі відомості або документи, можуть бути притягнені до відповідальності згідно із законодавством.\n7. Втрата статусу особи, яка постраждала від торгівлі людьми, настає у разі закінчення строку дії статусу, на який його було встановлено або продовжено відповідно до частини п'ятої цієї статті."
    },
    {
      "provision_ref": "art16",
      "section": "16",
      "title": "Стаття 16. Права особи, яка постраждала від торгівлі людьми",
      "content": "1. Особа, якій встановлено статус особи, яка постраждала від торгівлі людьми, має право на забезпечення особистої безпеки, поваги, а також на безоплатне одержання:\n1) інформації щодо своїх прав та можливостей, викладеної мовою, якою володіє така особа;\n2) медичної, психологічної, соціальної, правової та іншої необхідної допомоги;\n3) тимчасового розміщення, за бажанням постраждалої особи та у разі відсутності житла, в закладах допомоги для осіб, які постраждали від торгівлі людьми, на строк до трьох місяців, який у разі необхідності може бути продовжено за рішенням місцевої державної адміністрації, зокрема у зв'язку з участю особи в якості постраждалого або свідка у кримінальному процесі;\n4) відшкодування моральної та матеріальної шкоди за рахунок осіб, які її заподіяли, у порядку, встановленому Цивільним кодексом України ;\n5) одноразової матеріальної допомоги у порядку, встановленому Кабінетом Міністрів України;\n6) допомоги у працевлаштуванні, реалізації права на освіту та професійну підготовку.\n2. Іноземець та особа без громадянства, якій встановлено статус особи, яка постраждала від торгівлі людьми на території України, крім передбачених частиною першою цієї статті прав, має також право на:\n1) безоплатне отримання послуг перекладача;\n2) тимчасове перебування в Україні строком до трьох місяців, який може бути продовжено у разі необхідності, зокрема у зв'язку з їхньою участю в якості постраждалих або свідків у кримінальному процесі;\n3) постійне проживання на території України в порядку, встановленому законодавством.\n3. Довідка про статус особи, яка постраждала від торгівлі людьми, є підставою для реєстрації в центральному органі виконавчої влади, що реалізує державну політику у сфері реєстрації фізичних осіб.\n4. Якщо у суб'єктів, які здійснюють заходи у сфері протидії торгівлі людьми, існують обґрунтовані підстави вважати, що життю, фізичному чи психічному здоров'ю або свободі та недоторканності особи, яка постраждала від торгівлі людьми та є іноземцем або особою без громадянства, загрожуватиме небезпека у разі повернення її в країну походження після завершення строку її перебування в Україні, в установленому порядку цій особі може бути продовжено статус особи, яка постраждала від торгівлі людьми, що є підставою для одержання дозволу на перебування на території України до припинення таких обставин.\n5. Особа, якій надано право на перебування в Україні відповідно до частини четвертої цієї статті та яка безперервно проживала на території України протягом трьох років з дня встановлення їй статусу особи, яка постраждала від торгівлі людьми, має право на отримання дозволу на імміграцію в порядку, встановленому законодавством.\n6. Надання допомоги особі, яка постраждала від торгівлі людьми, не залежить від:\n1) звернення такої особи до правоохоронних органів та її участі у кримінальному процесі;\n2) наявності у такої особи документа, що посвідчує особу."
    },
    {
      "provision_ref": "art17",
      "section": "17",
      "title": "Стаття 17. Заклади допомоги особам, які постраждали від торгівлі людьми",
      "content": "1. З метою забезпечення реалізації прав, передбачених цим Законом, особи, які постраждали від торгівлі людьми, можуть бути направлені до одного з діючої мережі центрів соціальних служб для сім'ї, дітей та молоді, центрів соціального обслуговування (надання соціальних послуг).\n2. З метою надання допомоги дітям, які постраждали від торгівлі дітьми, вони можуть влаштовуватися до центрів соціально-психологічної реабілітації дітей та притулків для дітей з метою надання психологічної допомоги та забезпечення реабілітації у порядку, встановленому законодавством.\n3. Умови перебування та надання послуг особам, які постраждали від торгівлі людьми, діючою мережею центрів соціальних служб для сім'ї, дітей та молоді, територіальних центрів соціального обслуговування (надання соціальних послуг), центрів соціально-психологічної реабілітації дітей та притулків для дітей регулюються положеннями про зазначені заклади."
    },
    {
      "provision_ref": "art18",
      "section": "18",
      "title": "Стаття 18. Повернення в Україну громадян України, які постраждали від торгівлі людьми",
      "content": "1. Дипломатичні представництва та консульські установи України у разі необхідності забезпечують громадян України відповідними документами для повернення в Україну, надають необхідну консультаційну і правову допомогу та вживають необхідних заходів щодо їх повернення в Україну.\n2. У разі відсутності у громадян України, які постраждали від торгівлі людьми, коштів для повернення в Україну дипломатичні представництва та консульські установи України сприяють поверненню їх в Україну."
    },
    {
      "provision_ref": "art19",
      "section": "19",
      "title": "Стаття 19. Репатріація іноземців та осіб без громадянства, які постраждали від торгівлі людьми",
      "content": "1. Після проходження курсу реабілітації відповідно до положень цього Закону іноземець або особа без громадянства може бути репатрійована в порядку, встановленому законодавством.\n2. У разі необхідності центральний орган виконавчої влади, що реалізує державну політику у сфері реєстрації фізичних осіб, надсилає запит до країни походження такої особи на підтвердження громадянства цієї особи або її права постійного проживання на її території на час в'їзду на територію України.\n3. У разі необхідності центральний орган виконавчої влади, що реалізує державну політику у сфері реєстрації фізичних осіб, із залученням інших суб’єктів у сфері протидії торгівлі людьми, а також неурядових і міжнародних організацій надає іноземцю або особі без громадянства, яку репатрійовано, контактну інформацію про установи, які їм можуть допомогти в країні, до якої їх репатрійовано, у тому числі правоохоронні органи, неурядові організації, юридичні установи та заклади соціального захисту."
    },
    {
      "provision_ref": "art20",
      "section": "20",
      "title": "Стаття 20. Спеціальні принципи протидії торгівлі дітьми",
      "content": "1. Крім основних принципів протидії торгівлі людьми, передбачених статтею 3 цього Закону, протидія торгівлі дітьми базується на таких спеціальних принципах:\n1) дотримання прав дитини;\n2) повага до думки дитини, яка постраждала від торгівлі дітьми, стосовно заходів, які до неї застосовуються, з урахуванням її віку, стану здоров'я, інтелектуального і фізичного розвитку та інтересів;\n3) роз'яснення дитині, яка постраждала від торгівлі дітьми, у зрозумілій для неї формі її прав та обов'язків;\n4) забезпечення конфіденційності інформації про особу дитини та відомостей, які дозволили б установити дитині статус як такій, яка постраждала від торгівлі дітьми."
    },
    {
      "provision_ref": "art21",
      "section": "21",
      "title": "Стаття 21. Попередження торгівлі дітьми",
      "content": "1. Суб'єкти, які здійснюють заходи у сфері протидії торгівлі людьми, в межах своїх повноважень вживають необхідних соціальних, правових, психолого-педагогічних та інших заходів, спрямованих на виявлення та усунення причин і передумов, що сприяють торгівлі дітьми.\n2. Суб'єкти, які здійснюють заходи у сфері протидії торгівлі людьми, в межах своїх повноважень вживають заходів щодо виявлення дітей, які постраждали від торгівлі дітьми, та проводять профілактичну роботу з ними та їхніми батьками або особами, які їх замінюють.\n3. Суб'єкти, які здійснюють заходи у сфері протидії торгівлі людьми, в межах своїх повноважень розробляють та впроваджують у навчальних закладах навчальні та виховні програми з протидії торгівлі дітьми.\n4. Суб'єкти, які здійснюють заходи у сфері протидії торгівлі людьми, в межах своїх повноважень вживають заходів для підвищення рівня обізнаності щодо протидії торгівлі дітьми серед батьків та осіб, що їх замінюють, та осіб, які постійно контактують з дітьми у сферах освіти, охорони здоров'я, культури, фізичної культури та спорту, оздоровлення та відпочинку, судовій та правоохоронній сферах."
    },
    {
      "provision_ref": "art22",
      "section": "22",
      "title": "Стаття 22. Інформування про дітей, які постраждали від торгівлі дітьми",
      "content": "1. Особа, якій стало відомо про дитину, яка страждає/постраждала від торгівлі дітьми, зобов'язана невідкладно та із забезпеченням конфіденційності повідомити про це місцеву державну адміністрацію, органи місцевого самоврядування, органи Національної поліції або органи прокуратури.\n2. У разі існування підозри щодо причетності батьків дитини або осіб, які їх замінюють, до торгівлі дітьми особи, які постійно контактують з дітьми у сферах освіти, охорони здоров'я, культури, фізичної культури та спорту, оздоровлення та відпочинку, судовій та правоохоронній сферах, у порядку, встановленому законодавством, інформують про це органи Національної поліції або органи прокуратури."
    },
    {
      "provision_ref": "art23",
      "section": "23",
      "title": "Стаття 23. Надання допомоги дітям, які постраждали від торгівлі дітьми",
      "content": "1. Держава надає допомогу дитині з моменту, коли з'явилися підстави вважати, що вона постраждала від торгівлі дітьми, і до повного завершення реабілітації дитини.\n2. Після отримання інформації про дитину, яка постраждала від торгівлі дітьми, місцева державна адміністрація, на території якої виявлено дитину, невідкладно встановлює особу дитини, здійснює оцінку обставин та приймає план першочергових заходів допомоги дитині на період до вирішення питання щодо встановлення дитині статусу особи, яка постраждала від торгівлі дітьми.\n3. У разі якщо дитина, яка постраждала від торгівлі дітьми, має статус дитини-сироти або дитини, позбавленої батьківського піклування, місцева державна адміністрація невідкладно вирішує питання влаштування дитини.\n4. Центри соціально-психологічної реабілітації дітей, притулки для дітей із залученням закладів освіти, охорони здоров'я здійснюють розробку та впровадження індивідуальної програми допомоги дитині, яка постраждала від торгівлі дітьми.\n5. Суб'єкти, які здійснюють заходи у сфері протидії торгівлі людьми, в межах своїх повноважень забезпечують реалізацію прав дітей, які постраждали від торгівлі дітьми."
    },
    {
      "provision_ref": "art24",
      "section": "24",
      "title": "Стаття 24. Повернення або залишення дитини, яка постраждала від торгівлі дітьми",
      "content": "1. У разі виявлення в Україні дитини, яка постраждала від торгівлі дітьми та є іноземцем чи особою без громадянства, в установленому порядку приймається одне з таких рішень:\n1) повернення дитини до країни походження;\n2) залишення дитини в Україні.\n2. Дитина, яка постраждала від торгівлі дітьми, підлягає поверненню до країни походження за умови, якщо батьки або особи, які їх замінюють, або установа у справах захисту дітей країни походження дитини погодилися і мають можливість взяти на себе відповідальність за дитину і надати їй належну допомогу та захист.\n3. Дитина, яка постраждала від торгівлі дітьми, підлягає залишенню в Україні у разі неможливості її повернення до країни походження та за наявності умов для інтеграції дитини в Україні в частині забезпечення її права на охорону здоров'я, освіту, соціальний захист.\nПри вирішенні питання про повернення або залишення дитини слід враховувати думку дитини, беручи до уваги вік, фізичний, інтелектуальний розвиток та інтереси дитини.\n4. Дитина, яка постраждала від торгівлі дітьми, не повертається до країни походження, якщо є ознаки того, що таке повернення ставить під загрозу її безпеку та не відповідає її найкращим інтересам."
    },
    {
      "provision_ref": "art25",
      "section": "25",
      "title": "Стаття 25. Контроль у сфері протидії торгівлі людьми",
      "content": "1. Верховна Рада України здійснює парламентський контроль у сфері протидії торгівлі людьми в межах, визначених Конституцією України .\nІнші органи державної влади здійснюють контроль у сфері протидії торгівлі людьми у межах повноважень та у спосіб, передбачені Конституцією та законами України."
    },
    {
      "provision_ref": "art26",
      "section": "26",
      "title": "Стаття 26. Громадський контроль за виконанням законів у сфері протидії торгівлі людьми",
      "content": "1. Громадський контроль за виконанням законів у сфері протидії торгівлі людьми здійснюється за такими напрямами:\n1) відповідність діяльності суб'єктів, які здійснюють заходи у сфері протидії торгівлі людьми, цьому Закону та іншим законам;\n2) додержання міжнародних зобов'язань України у сфері протидії торгівлі людьми;\n3) забезпечення невідворотності покарання за злочини торгівлі людьми.\n2. Громадські організації, їх члени або уповноважені представники, а також окремі громадяни під час здійснення контролю у сфері протидії торгівлі людьми мають право:\n1) надавати інформацію щодо порушення законодавства у сфері протидії торгівлі людьми та про виявлені факти торгівлі людьми і захисту осіб, які постраждали від торгівлі людьми;\n2) здійснювати моніторинг стану протидії торгівлі людьми та захисту осіб, які постраждали від торгівлі людьми;\n3) співпрацювати із суб'єктами, які здійснюють заходи у сфері протидії торгівлі людьми;\n4) інформувати населення з питань протидії торгівлі людьми."
    },
    {
      "provision_ref": "art28",
      "section": "28",
      "title": "Стаття 28. Міжнародне співробітництво у сфері протидії торгівлі людьми",
      "content": "1. Україна бере участь у міжнародному співробітництві у сфері протидії торгівлі людьми на державному, регіональному та місцевому рівнях.\n2. Суб'єкти, які здійснюють заходи у сфері протидії торгівлі людьми, мають право укладати договори про співробітництво, встановлювати прямі зв'язки з відповідними органами іноземних держав, міжнародними організаціями згідно із законодавством України.\n3. Держава підтримує та стимулює міжнародне співробітництво у сфері протидії торгівлі людьми.\n4. Міжнародні організації можуть згідно з установленими процедурами залучатися до розробки та реалізації в Україні спільних програм з питань протидії торгівлі людьми."
    },
    {
      "provision_ref": "art29",
      "section": "29",
      "title": "Стаття 29. Відповідальність за порушення законодавства у сфері протидії торгівлі людьми",
      "content": "1. Особи, винні у порушенні законодавства у сфері протидії торгівлі людьми, несуть відповідальність згідно із законом."
    },
    {
      "provision_ref": "art30",
      "section": "30",
      "title": "Стаття 30. Фінансування заходів, спрямованих на протидію торгівлі людьми",
      "content": "1. Протидія торгівлі людьми, а також надання допомоги постраждалим від торгівлі людьми включають низку заходів, фінансування яких здійснюється за рахунок коштів державного та місцевих бюджетів, коштів підприємств, установ та організацій, професійних спілок і фондів, добровільних внесків юридичних та фізичних осіб, інших джерел.\n2. Перелік заходів із протидії торгівлі людьми визначається Державною цільовою програмою протидії торгівлі людьми.\n1. Цей Закон набирає чинності з дня, наступного за днем його опублікування.\n2. Внести зміни до таких законодавчих актів України:\n2) у Законі України \"Про імміграцію\" (Відомості Верховної Ради України, 2001 р., № 41, ст. 197):\nчастину другу статті 4 доповнити пунктом 8 такого змісту:\n\"8) особи, які безперервно проживали на території України протягом трьох років з дня встановлення їм статусу особи, яка постраждала від торгівлі людьми\";\nчастину сьому статті 9 після пункту 7 доповнити новим пунктом такого змісту:\n\"8) для осіб, зазначених у пункті 8 частини другої статті 4 цього Закону, - копія документа, що підтверджує встановлення особі статусу особи, яка постраждала від торгівлі людьми, а також документ, що підтверджує факт безперервного проживання особи на законних підставах на території України протягом трьох років з дня встановлення їй статусу особи, яка постраждала від торгівлі людьми\".\nУ зв'язку з цим пункти 8-10 вважати відповідно пунктами 9-11;\n4) у Законі України \"Про соціальну роботу з сім'ями, дітьми та молоддю\" (Відомості Верховної Ради України, 2009 р., № 23, ст. 284):\nабзац одинадцятий статті 7 після слів \"які зазнали жорстокості та насильства\" доповнити словами \"постраждали від торгівлі людьми\";\nабзац другий статті 9 після слів \"насильству в сім'ї та жорстокому поводженню з дітьми\" доповнити словами \"торгівлі людьми\".\n3. Кабінету Міністрів України у місячний строк з дня набрання чинності цим Законом:\n1) привести свої нормативно-правові акти у відповідність із цим Законом;\n2) забезпечити прийняття відповідно до своєї компетенції нормативно-правових актів, що випливають із цього Закону;\n3) забезпечити приведення у відповідність із цим Законом нормативно-правових актів міністерств та інших центральних органів виконавчої влади.\nВ.ЯНУКОВИЧ"
    }
  ],
  "definitions": []
}