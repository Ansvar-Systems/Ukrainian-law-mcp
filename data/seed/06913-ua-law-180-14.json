{
  "id": "ua-law-180-14",
  "type": "statute",
  "title": "Про захист рослин",
  "title_en": "",
  "short_name": "180-14",
  "status": "in_force",
  "issued_date": "1998-10-14",
  "url": "https://zakon.rada.gov.ua/laws/show/180-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються у такому значенні:\nзахист рослин - комплекс заходів, спрямованих на зменшення втрат урожаю та запобігання погіршенню стану рослин сільськогосподарського та іншого призначення, багаторічних і лісових насаджень, дерев, чагарників, рослинності закритого грунту, продукції рослинного походження через шкідників, хвороби і бур’яни;\nшкідники - види тварин (комахи, кліщі, мікроорганізми, нематоди, гризуни), здатні заподіяти шкоду рослинам, чагарникам, деревам, продукції рослинного походження, збитки від якої економічно доцільно відвернути;\nхвороби - порушення нормального обміну речовин у рослині під впливом фітопатогенів (віруси, бактерії, гриби) або несприятливих умов середовища;\nбур’яни - небажана рослинність в угіддях, посівах, насадженнях культурних рослин, яка конкурує з ними за світло, воду, поживні речовини, а також сприяє поширенню шкідників та хвороб;\nшкідливі організми - шкідники, збудники хвороб і бур’яни;\nособливий режим захисту рослин - особливий правовий режим діяльності місцевих органів виконавчої влади та органів місцевого самоврядування, підприємств, установ та організацій, спрямований на локалізацію і ліквідацію особливо небезпечних шкідників і хвороб у межах населеного пункту, району, області, кількох областей;\nфітосанітарний стан - сукупність шкідливих організмів, рівень їх чисельності, інтенсивності розвитку та потенційної загрози;\nфітосанітарна діагностика - принципи, методи, ознаки, технічні засоби, за допомогою яких визначаються види комах, кліщів, нематод, гризунів, бур’янів та хвороби рослин;\nпрогноз - передбачення рівня поширення та розвитку комах, кліщів, нематод, гризунів, бур’янів і хвороб рослин;\nметоди захисту рослин - способи, за допомогою яких здійснюється захист рослин (організаційно-господарські, агротехнічні, селекційні, фізичні, біологічні, хімічні та інші);\nінтегрований захист рослин - комплексне застосування методів для довгострокового регулювання розвитку та поширення шкідливих організмів до невідчутного господарського рівня на основі прогнозу, економічних порогів шкодочинності, дії корисних організмів, енергозберігаючих та природоохоронних технологій, які забезпечують надійний захист рослин і екологічну рівновагу довкілля;\nзасоби захисту рослин - препарати, які вміщують одну або декілька діючих речовин і використовуються з метою захисту рослини або продукції рослинництва від шкідливих організмів та знищення небажаних рослин або окремих частин рослин;\nрегламенти зберігання, транспортування, застосування та торгівлі засобами захисту рослин - сукупність вимог до зберігання, транспортування, застосування та торгівлі засобами захисту рослин;\nринковий нагляд - постійне спостереження за відповідністю сільськогосподарської продукції та сировини рослинного походження, введених в обіг, технічним регламентам, повнотою і достовірністю інформації про таку продукцію.\nТермін \"пестициди\" вживається в цьому Законі у значенні, наведеному в Законі України \"Про пестициди і агрохімікати\"."
    },
    {
      "provision_ref": "art2",
      "section": "2",
      "title": "Стаття 2. Законодавство України про захист рослин",
      "content": "Відносини у сфері захисту рослин регулюються цим Законом, законами України \"Про пестициди і агрохімікати\" , \"Про карантин рослин\" , іншими нормативно-правовими актами.\nВідносини щодо прийняття, набрання чинності, оскарження в адміністративному порядку, виконання, припинення дії адміністративних актів у сфері захисту рослин регулюються Законом України \"Про адміністративну процедуру\" з урахуванням особливостей, визначених цим Законом."
    },
    {
      "provision_ref": "art3",
      "section": "3",
      "title": "Стаття 3. Основні принципи державної політики у сфері захисту рослин",
      "content": "Основними принципами державної політики у сфері захисту рослин є:\nформування єдиної державної політики у сфері захисту рослин;\nздійснення державного контролю за захистом рослин;\nвизначення доцільності здійснення заходів щодо захисту рослин;\nпріоритетність застосування інтегрованих та інших екологічно безпечних заходів щодо захисту рослин;\nгарантування безпеки здоров’я людини та охорони довкілля при здійсненні заходів щодо захисту рослин."
    },
    {
      "provision_ref": "art4",
      "section": "4",
      "title": "Стаття 4. Основні вимоги щодо захисту рослин",
      "content": "Основними вимогами щодо захисту рослин є:\nдодержання технології вирощування рослин сільськогосподарського та іншого призначення, багаторічних і лісових насаджень, дерев, чагарників, рослинності закритого грунту;\nекологічне та економічне обгрунтування доцільності захисту рослин від шкідливих організмів;\nобов’язковість здійснення заходів щодо захисту рослин підприємствами, установами, організаціями усіх форм власності та громадянами, діяльність яких пов’язана з користуванням землею, лісом, водними об’єктами, вирощуванням рослин сільськогосподарського та іншого призначення, багаторічних і лісових насаджень, дерев, чагарників, рослинності закритого грунту, а також реалізацією, переробкою, зберіганням і використанням рослин та продукції рослинного походження;\nсуворе додержання регламентів зберігання, транспортування, торгівлі та застосування засобів захисту рослин;\nзбереження корисної флори і фауни;\nнедопущення пошкодження рослин, погіршення їх стану та забруднення продукції рослинного походження і довкілля засобами захисту рослин."
    },
    {
      "provision_ref": "art5",
      "section": "5",
      "title": "Стаття 5. Фітосанітарна діагностика, нагляд та прогноз розвитку і поширення шкідливих організмів",
      "content": "Фітосанітарна діагностика та нагляд за розвитком, поширенням і шкодочинністю шкідливих організмів здійснюється центральним органом виконавчої влади, що реалізує державну політику у сфері захисту рослин.\nНагляд за фітосанітарним станом угідь, посівів, насаджень, рослинності закритого грунту здійснюють підприємства, установи, організації усіх форм власності та громадяни, діяльність яких пов’язана з користуванням землею, лісом, водними об’єктами, вирощуванням рослин сільськогосподарського та іншого призначення, багаторічних і лісових насаджень, дерев, чагарників, рослинності закритого грунту, а також реалізацією, переробкою, зберіганням і використанням рослин та продукції рослинного походження;\nПрогноз розвитку і поширення шкідливих організмів здійснюється центральним органом виконавчої влади, що реалізує державну політику у сфері захисту рослин, разом із науково-дослідними установами."
    },
    {
      "provision_ref": "art6",
      "section": "6",
      "title": "Стаття 6. Основні завдання державного контролю у сфері захисту рослин",
      "content": "Основними завданнями державного контролю у сфері захисту рослин є:\nорганізація обстеження сільськогосподарських та інших угідь, посівів, насаджень, рослинності закритого грунту, розробка прогнозів, виявлення і своєчасне інформування про наявність і розвиток шкідників та хвороб рослин, а також бур’янів;\nпроведення підприємствами, установами, організаціями усіх форм власності та громадянами, діяльність яких пов’язана із захистом рослин, систематичних обстежень угідь, посівів, насаджень, рослинності закритого грунту, а також продукції рослинного походження на заселеність та зараження їх шкідливими організмами;\nзапобігання масовому розмноженню та поширенню шкідливих організмів;\nсвоєчасне здійснення рекомендованих заходів щодо захисту рослин, додержання підприємствами, установами, організаціями усіх форм власності та громадянами встановлених регламентів застосування засобів захисту рослин;\nсвоєчасне проведення профілактичних та винищувальних заходів щодо боротьби з шкідниками у місцях зберігання запасів продукції рослинного походження."
    },
    {
      "provision_ref": "art7",
      "section": "7",
      "title": "Стаття 7. Органи, що здійснюють державну політику у сфері захисту рослин",
      "content": "Державна політика у сфері захисту рослин здійснюється Кабінетом Міністрів України, Урядом Автономної Республіки Крим, місцевими органами виконавчої влади та органами місцевого самоврядування, а також центральним органом виконавчої влади, що забезпечує формування державної політики у сфері карантину рослин, центральним органом виконавчої влади, що реалізує державну політику у сфері захисту рослин."
    },
    {
      "provision_ref": "art8",
      "section": "8",
      "title": "Стаття 8. Повноваження Кабінету Міністрів України у сфері захисту рослин",
      "content": "До повноважень Кабінету Міністрів України у сфері захисту рослин належить:\nздійснення державної політики;\nзабезпечення розроблення і виконання загальнодержавних і міждержавних цільових програм із захисту рослин;\nзапровадження на території України особливого режиму захисту рослин у разі масового розвитку і поширення особливо небезпечних шкідливих організмів;\nкерівництво зовнішніми зв’язками України;\nвиконання інших функцій відповідно до законів України."
    },
    {
      "provision_ref": "art9",
      "section": "9",
      "title": "Стаття 9. Повноваження місцевих органів виконавчої влади у сфері захисту рослин",
      "content": "До повноважень місцевих органів виконавчої влади у сфері захисту рослин належить:\nздійснення контролю за проведенням підприємствами, установами, організаціями усіх форм власності та громадянами заходів щодо захисту рослин і сприяння державним фітосанітарним інспекторам у виконанні ними службових обов’язків;\nстворення надзвичайних комісій із боротьби з особливо небезпечними шкідливими організмами у разі масового їх розмноження і поширення;\nзапровадження у межах компетенції особливого режиму захисту рослин на період масового розвитку і поширення особливо небезпечних шкідливих організмів."
    },
    {
      "provision_ref": "art10",
      "section": "10",
      "title": "Стаття 10. Повноваження органів місцевого самоврядування у сфері захисту рослин",
      "content": "Органи місцевого самоврядування здійснюють повноваження у сфері захисту рослин відповідно до Закону України \"Про місцеве самоврядування в Україні\"."
    },
    {
      "provision_ref": "art11",
      "section": "11",
      "title": "Стаття 11. Посадові особи, які забезпечують здійснення повноважень у сфері захисту рослин",
      "content": "Здійснення повноважень у сфері захисту рослин покладається на Головного державного фітосанітарного інспектора України, головних державних фітосанітарних інспекторів в Автономній Республіці Крим, областях, їх заступників і державних фітосанітарних інспекторів."
    },
    {
      "provision_ref": "art12",
      "section": "12",
      "title": "Стаття 12. Компетенція центрального органу виконавчої влади, що забезпечує формування державної політики у сфері захисту рослин, центрального органу виконавчої влади, що реалізує державну політику у сфері захисту рослин",
      "content": "До компетенції центрального органу виконавчої влади, що забезпечує формування державної політики у сфері захисту рослин, належить:\nздійснення нормативно-правового забезпечення у сфері захисту рослин;\nорганізація впровадження екологічно безпечних для людини і довкілля методів та заходів щодо захисту рослин;\nучасть у розробленні загальнодержавних і міждержавних цільових програм захисту рослин;\nорганізація розроблення регіональних цільових програм захисту рослин;\nвирішення інших питань, визначених законами України та покладеними на нього актами Президента України.\nДо компетенції центрального органу виконавчої влади, що реалізує державну політику у сфері захисту рослин, належить:\nупровадження інтегрованої системи захисту рослин;\nздійснення державного контролю за своєчасним проведенням підприємствами, установами, організаціями усіх форм власності та громадянами заходів щодо захисту рослин, додержанням регламентів застосування засобів захисту рослин;\nучасть у впровадженні у практику захисту рослин досягнень науки, техніки та екологічно безпечних для людини і довкілля методів та заходів щодо захисту рослин;\nздійснення державного контролю за відповідністю встановленим законодавством вимогам щодо якості засобів захисту рослин, у тому числі пестицидів, які завозяться в Україну, а також за додержанням регламентів їх застосування;\nвирішення інших питань, визначених законами України та покладених на нього актами Президента України.\nЦентральний орган виконавчої влади, що реалізує державну політику у сфері захисту рослин, провадить свою діяльність разом з іншими центральними органами виконавчої влади, місцевими органами виконавчої влади та органами місцевого самоврядування."
    },
    {
      "provision_ref": "art14",
      "section": "14",
      "title": "Стаття 14. Порядок запровадження особливого режиму захисту рослин",
      "content": "Особливий режим захисту рослин вводиться на території населеного пункту, району, області, декількох областей у разі масового розвитку і поширення особливо небезпечних шкідливих організмів і потреби в додаткових заходах та ресурсах щодо їх локалізації і ліквідації.\nУ разі масового розвитку і поширення особливо небезпечних шкідливих організмів головні державні фітосанітарні інспектори (або їх заступники) упродовж однієї доби після виявлення масового поширення особливо небезпечних шкідливих організмів вносять подання про запровадження особливого режиму захисту рослин до відповідного органу місцевого самоврядування, місцевого органу виконавчої влади або Кабінету Міністрів України.\nТериторія особливого режиму захисту рослин встановлюється у межах населеного пункту, району, області відповідним органом місцевого самоврядування чи місцевим органом виконавчої влади, а в межах кількох областей - Кабінетом Міністрів України.\nОрган, який прийняв рішення про запровадження або зняття особливого режиму захисту рослин, негайно повідомляє про це підприємства, установи та організації, розташовані на відповідній території, і громадян, які проживають на цій території.\nУ рішенні про запровадження особливого режиму захисту рослин зазначаються:\nобставини, що спричинили запровадження особливого режиму захисту рослин;\nмежі території, на якій запроваджується особливий режим захисту рослин;\nперіод, на який запроваджується особливий режим захисту рослин;\nперелік особливо небезпечних шкідливих організмів та заходи щодо їх локалізації і ліквідації."
    },
    {
      "provision_ref": "art15",
      "section": "15",
      "title": "Стаття 15. Заходи, що здійснюються на території з особливим режимом захисту рослин",
      "content": "На території з особливим режимом захисту рослин здійснюються такі заходи:\nзнешкодження особливо небезпечних шкідливих організмів;\nзалучення та використання державних ресурсів (наукових, матеріальних тощо), а також ресурсів підприємств, установ, організацій усіх форм власності та громадян для локалізації і ліквідації особливо небезпечних шкідливих організмів з попереднім відшкодуванням їм понесених ними витрат;\nінші заходи."
    },
    {
      "provision_ref": "art16",
      "section": "16",
      "title": "Стаття 16. Права Головного державного фітосанітарного інспектора України, головних державних фітосанітарних інспекторів та державних фітосанітарних інспекторів",
      "content": "Головний державний фітосанітарний інспектор України, головні державні фітосанітарні інспектори та державні фітосанітарні інспектори мають право:\nвимагати від підприємств, установ, організацій усіх форм власності та громадян, діяльність яких пов’язана із захистом рослин, додержання законодавства про захист рослин;\nбезперешкодно відвідувати підприємства, установи, організації усіх форм власності та громадян, діяльність яких пов’язана з користуванням землею, лісом, водними об’єктами, вирощуванням рослин сільськогосподарського та іншого призначення, багаторічних і лісових насаджень, дерев, чагарників, рослинності закритого ґрунту, а також з реалізацією, переробкою, зберіганням і використанням рослин та сільськогосподарської продукції і сировини рослинного походження, з метою перевірки додержання законодавства про захист рослин та в установленому порядку відбирати зразки ґрунту, води, насіння, рослин, сільськогосподарської продукції і сировини рослинного походження та інших матеріалів для проведення фітосанітарної діагностики;\nобмежувати, тимчасово забороняти або припиняти діяльність підприємств, установ, організацій усіх форм власності та громадян у разі порушення ними вимог технології та нормативно-правових актів з питань захисту рослин;\nвизначати і регулювати обсяги робіт, пов’язаних із захистом рослин, відповідно до фітосанітарного стану;\nзабороняти реалізацію засобів захисту рослин, які не відповідають вимогам щодо їх якості;\nвимагати відсторонення від робіт осіб, діяльність яких пов’язана з транспортуванням, зберіганням, застосуванням, торгівлею пестицидами, які не мають посвідчення про право роботи з пестицидами, якщо обов’язок одержання ними такого посвідчення передбачено Законом України \"Про пестициди і агрохімікати\";\nпогоджувати (засвідчувати) санітарні паспорти на складські приміщення для зберігання та торгівлі засобами захисту рослин у порядку, затвердженому центральним органом виконавчої влади, що забезпечує формування державної політики у сфері захисту рослин;\nодержувати від міністерств, інших центральних органів виконавчої влади, підприємств, установ, організацій усіх форм власності та громадян необхідну інформацію з питань захисту рослин;\nвидавати обов’язкові для виконання розпорядження (приписи) про проведення підприємствами, установами, організаціями усіх форм власності та громадянами профілактичних і винищувальних заходів щодо захисту рослин;\nрозглядати справи та накладати адміністративні стягнення на осіб, винних у порушенні законодавства про захист рослин, а саме:\nГоловний державний фітосанітарний інспектор України та його заступники:\nна громадян - до п’ятдесяти неоподатковуваних мінімумів доходів громадян;\nна посадових осіб - до дев’яноста неоподатковуваних мінімумів доходів громадян;\nголовні державні фітосанітарні інспектори Автономної Республіки Крим, областей та їх заступники:\nна громадян - до п’ятдесяти неоподатковуваних мінімумів доходів громадян;\nна посадових осіб - до дев’яноста неоподатковуваних мінімумів доходів громадян;\nголовні державні фітосанітарні інспектори районів:\nна громадян - до сорока неоподатковуваних мінімумів доходів громадян;\nна посадових осіб - до сімдесяти неоподатковуваних мінімумів доходів громадян.\nСплата штрафу не звільняє винних від відшкодування шкоди, заподіяної внаслідок невиконання заходів щодо захисту рослин."
    },
    {
      "provision_ref": "art17",
      "section": "17",
      "title": "Стаття 17. Обов’язки Головного державного фітосанітарного інспектора України, головних державних фітосанітарних інспекторів та державних фітосанітарних інспекторів",
      "content": "Головний державний фітосанітарний інспектор України, головні державні фітосанітарні інспектори та державні фітосанітарні інспектори зобов’язані:\nпрогнозувати розвиток і поширення шкідливих організмів;\nсвоєчасно інформувати органи виконавчої влади та органи місцевого самоврядування, а також підприємства, установи, організації усіх форм власності та громадян, діяльність яких пов’язана з користуванням землею, лісом, водними об’єктами, вирощуванням, реалізацією, переробкою, зберіганням і використанням рослин та продукції рослинного походження, про фітосанітарний стан, строки та методи проведення захисних заходів;\nздійснювати контроль за виконанням загальнодержавних, міждержавних, регіональних цільових програм захисту рослин;\nвпроваджувати безпечні для здоров’я людини та охорони довкілля інтегровані та інші системи захисту рослин;\nвизначати обставини, межі території, час введення особливого режиму захисту рослин та заходи щодо локалізації і ліквідації особливо небезпечних шкідливих організмів, а також залучати в установленому законодавством порядку для цих цілей ресурси держави, а також ресурси підприємств, установ, організацій усіх форм власності та громадян з попереднім відшкодуванням їм понесених ними витрат;\nвносити упродовж однієї доби до відповідного органу виконавчої влади чи органу місцевого самоврядування подання про запровадження особливого режиму та відповідних заходів захисту рослин;\nв межах компетенції вести баланс потреб у засобах захисту рослин за асортиментом і обсягами їх виробництва в Україні та закупівлі за імпортом."
    },
    {
      "provision_ref": "art18",
      "section": "18",
      "title": "Стаття 18. Права та обов’язки підприємств, установ, організацій та громадян у сфері захисту рослин",
      "content": "Підприємства, установи, організації усіх форм власності та громадяни у сфері захисту рослин мають право:\nотримувати в установленому порядку повну та достовірну інформацію про появу, поширення, розвиток шкідливих організмів та їх шкодочинність;\nбрати участь у розробці та обговоренні проектів цільових програм захисту рослин, вносити пропозиції з цих питань до центрального органу виконавчої влади, що реалізує державну політику у сфері захисту рослин;\nна відшкодування збитків, завданих їм внаслідок порушення законодавства про захист рослин.\nПідприємства, установи, організації усіх форм власності та громадяни зобов’язані у сфері захисту рослин:\nпроводити систематичні обстеження угідь, посівів, насаджень, продукції рослинного походження, сховищ тощо і в разі виявлення поширення шкідливих організмів інформувати про це центральний орган виконавчої влади, що реалізує державну політику у сфері захисту рослин;\nдодержувати технології вирощування рослин сільськогосподарського та іншого призначення;\nдопускати до робіт із транспортування, зберігання, застосування, торгівлі засобами захисту рослин лише осіб, які мають посвідчення про право роботи з пестицидами, якщо обов’язок одержання ними такого посвідчення передбачено Законом України \"Про пестициди і агрохімікати\";\nсвоєчасно проводити комплекс профілактичних і винищувальних заходів щодо боротьби з шкідниками, хворобами і бур’янами;\nвиконувати регламенти зберігання, транспортування та застосування засобів захисту рослин;\nвикористовувати відповідну техніку, обладнання та засоби громадської і особистої безпеки;\nвідшкодовувати підприємствам, установам, організаціям усіх форм власності та громадянам завдані їм збитки в установленому законодавством порядку;\nсприяти державним фітосанітарним інспекторам у виконанні покладених на них обов’язків."
    },
    {
      "provision_ref": "art19",
      "section": "19",
      "title": "Стаття 19. Гарантії діяльності посадових осіб, які здійснюють державний контроль у сфері захисту рослин",
      "content": "Головний державний фітосанітарний інспектор України, головні державні фітосанітарні інспектори, державні фітосанітарні інспектори у своїй діяльності незалежні і керуються Конституцією України , цим Законом, іншими актами законодавства.\nРішення державного фітосанітарного інспектора, прийняте у межах його повноважень, є обов’язковим до виконання.\nОбраза особи, яка здійснює державний контроль у сфері захисту рослин, а також опір, погрози, насильство та інші дії, що перешкоджають виконанню покладених на неї обов’язків, тягнуть за собою відповідальність, встановлену законом.\nМайнова шкода, завдана особі, яка здійснює державний контроль у сфері захисту рослин, у зв’язку з виконанням нею службових обов’язків, компенсується у повному обсязі за рахунок коштів Державного бюджету України з наступним стягненням цієї суми з винних осіб.\nВикористання спеціалістів із захисту рослин для виконання робіт, не пов’язаних із захистом рослин, забороняється, якщо інше не передбачено законами України.\nБудь-які вказівки посадових осіб не можуть бути підставою для незаконних дій або бездіяльності спеціалістів із захисту рослин."
    },
    {
      "provision_ref": "art20",
      "section": "20",
      "title": "Стаття 20. Соціальний і правовий захист спеціалістів із захисту рослин",
      "content": "Місцеві органи виконавчої влади та органи місцевого самоврядування, підприємства, установи, організації усіх форм власності забезпечують спеціалістам із захисту рослин належні виробничі та житлові умови, а також медичне і транспортне обслуговування.\nСпеціалісти із захисту рослин підлягають загальнообов’язковому державному соціальному страхуванню відповідно до законодавства про загальнообов’язкове державне соціальне страхування.\nСпеціалістам із захисту рослин, які проживають і працюють за спеціальністю у сільській місцевості, селищах міського типу, відповідно до законодавства надається право на безплатне користування житлом, опаленням та освітленням, пільгове кредитування на обзаведення господарством, на будівництво індивідуальних жилих будинків, придбання худоби. Це право зберігається за спеціалістами із захисту рослин - пенсіонерами, які працювали у сфері захисту рослин у сільській місцевості і проживають там.\nПільги на безплатне користування житлом з опаленням та освітленням, передбачені частиною четвертою цієї статті, надаються за умови, якщо розмір середньомісячного сукупного доходу сім’ї в розрахунку на одну особу за попередні шість місяців не перевищує величини доходу, який дає право на податкову соціальну пільгу, у порядку, визначеному Кабінетом Міністрів України.\nСпеціалісти із захисту рослин для виконання службових обов’язків забезпечуються службовими транспортними засобами. У разі використання ними особистого автомобільного транспорту в службових цілях їм виплачується грошова компенсація у встановлених розмірах.\nМоральне та матеріальне заохочення, надбавки до заробітної плати за шкідливі умови праці, надурочні роботи спеціалістів із захисту рослин здійснюються відповідно до законодавства."
    },
    {
      "provision_ref": "art21",
      "section": "21",
      "title": "Стаття 21. Відповідальність за порушення законодавства про захист рослин",
      "content": "Порушення законодавства про захист рослин тягне за собою дисциплінарну, адміністративну, цивільно-правову або кримінальну відповідальність згідно із законом.\nВідповідальність за порушення законодавства про захист рослин несуть особи, винні у:\nпоширенні шкідливих організмів внаслідок порушення технології вирощування або зберігання рослин сільськогосподарського та іншого призначення;\nпоширенні шкідливих організмів внаслідок несвоєчасного проведення комплексу профілактичних і винищувальних заходів щодо боротьби зі шкідниками, хворобами і бур’янами;\nекологічно необґрунтованому здійсненні захисту рослин;\nнедотриманні вимог нормативно-правових актів з питань захисту рослин, що призвело або може призвести до пошкодження, погіршення стану рослин та якості продукції рослинного походження, а також забруднення довкілля;\nнеповідомленні (приховуванні) або наданні неправдивої інформації про загрозу посівам, деревним насадженням, іншій рослинності відкритого та закритого ґрунту, а також продукції рослинного походження від шкідливих організмів;\nввезенні на територію України, реалізації та застосуванні засобів захисту рослин, речовин і сировини для їх виготовлення, що не пройшли державних випробувань і реєстрації, а також у торгівлі засобами захисту рослин, термін придатності яких закінчився;\nнедотриманні правил торгівлі засобами захисту рослин;\nухиленні від пред’явлення або непред’явленні засобів захисту рослин, сільськогосподарської продукції та сировини рослинного походження для проведення їх огляду;\nвиконанні робіт із транспортування, зберігання, застосування, торгівлі засобами захисту рослин без посвідчення про право роботи з пестицидами, якщо обов’язок одержання ними такого посвідчення передбачено Законом України \"Про пестициди і агрохімікати\";\nпорушенні регламентів зберігання, транспортування, застосування та торгівлі засобами захисту рослин;\nневиконанні законних вимог посадових осіб, які здійснюють державний контроль за додержанням законодавства про захист рослин.\nЗаконами України може бути встановлено відповідальність і за інші види порушень у сфері захисту рослин."
    },
    {
      "provision_ref": "art22",
      "section": "22",
      "title": "Стаття 22. Відшкодування збитків, завданих внаслідок порушення законодавства про захист рослин",
      "content": "Підприємства, установи, організації усіх форм власності та громадяни, які своїми діями або бездіяльністю сприяли поширенню шкідливих організмів, відшкодовують завдані збитки відповідно до законодавства України."
    },
    {
      "provision_ref": "art23",
      "section": "23",
      "title": "Стаття 23. Розгляд спорів з питань захисту рослин",
      "content": "Рішення, дії, бездіяльність посадових осіб, які забезпечують здійснення повноважень у сфері захисту рослин, можуть бути оскаржені в адміністративному порядку відповідно до Закону України \"Про адміністративну процедуру\" та/або до адміністративного суду."
    },
    {
      "provision_ref": "art24",
      "section": "24",
      "title": "Стаття 24. Професійна діяльність у сфері захисту рослин",
      "content": "Професійною діяльністю у сфері захисту рослин можуть займатися громадяни, які мають вищу освіту відповідного рівня і професійного спрямування.\nНа підприємствах, в установах та організаціях усіх форм власності роботи, пов’язані із захистом рослин, проводяться працівниками, які пройшли відповідну підготовку з технології захисту рослин, і тільки під безпосереднім керівництвом спеціалістів із захисту рослин.\nГромадяни, яким земельні ділянки належать на праві власності або праві користування і які займаються вирощуванням сільськогосподарських та інших рослин і насаджень, мають бути обізнані із засобами захисту рослин і технологією їх застосування. Центральний орган виконавчої влади, що реалізує державну політику у сфері захисту рослин, повинен сприяти їм у цьому."
    },
    {
      "provision_ref": "art25",
      "section": "25",
      "title": "Стаття 25. Підготовка кадрів, підвищення кваліфікації, перепідготовка та атестація спеціалістів із захисту рослин",
      "content": "Підготовка спеціалістів із захисту рослин здійснюється на факультетах захисту рослин у вищих сільськогосподарських навчальних закладах.\nПіслядипломне навчання спеціалістів із захисту рослин здійснюється на факультетах захисту рослин, курсах підвищення кваліфікації у вищих навчальних закладах, навчальних комбінатах (центрах), школах та на спеціалізованих курсах.\nПеріодичність підвищення кваліфікації - не рідше одного разу на 5 років.\nПідготовка і перепідготовка, підвищення кваліфікації кадрів масових професій, підприємств, установ та організацій усіх форм власності, фермерських господарств, які проводять роботи, пов’язані із захистом рослин, здійснюються у навчальних комбінатах (центрах), на спеціалізованих курсах.\nПлата за навчання спеціалістів центрального органувиконавчої влади, що реалізує державну політику у сфері захисту рослин здійснюється за рахунок коштів Державного бюджету України, а спеціалістів сільськогосподарських підприємств, установ і організацій, незалежно від форм власності, фермерських господарств та тих, які працюють на підприємницьких засадах, - за рахунок коштів цих підприємств, установ, організацій і господарств або ж за рахунок власних коштів.\nСпеціалісти центрального органу виконавчої влади, що реалізує державну політику у сфері захисту рослин, підлягають атестації у встановленому законодавством порядку. За результатами атестації визначаються відповідність працівника займаній посаді, рівень його кваліфікації, категорія, а також встановлюється посадовий оклад згідно з законодавством України."
    },
    {
      "provision_ref": "art26",
      "section": "26",
      "title": "Стаття 26. Наукове забезпечення захисту рослин",
      "content": "Наукове забезпечення захисту рослин здійснюється Національною академією наук України, Національною академією аграрних наук України, центральним органом виконавчої влади, що реалізує державну політику у сфері захисту рослин, через мережу наукових і науково-дослідних установ та організацій."
    },
    {
      "provision_ref": "art27",
      "section": "27",
      "title": "Стаття 27. Фінансування заходів щодо захисту рослин",
      "content": "Фінансування заходів щодо захисту рослин здійснюється за рахунок коштів Державного бюджету України, коштів підприємств, установ, організацій усіх форм власності, громадян та інших не заборонених законами України джерел.\nФінансування розроблення та виконання загальнодержавних, міждержавних, регіональних цільових програм захисту рослин, запобіжні заходи щодо поширення, локалізації та ліквідації карантинних і особливо небезпечних шкідливих організмів, а також контрольні обстеження сільськогосподарських угідь здійснюються за рахунок коштів Державного бюджету України в порядку, що визначається Кабінетом Міністрів України, а також за рахунок коштів підприємств, установ, організацій усіх форм власності та громадян."
    },
    {
      "provision_ref": "art28",
      "section": "28",
      "title": "Стаття 28. Фінансування та матеріально-технічне забезпечення центрального органу виконавчої влади, що реалізує державну політику у сфері захисту рослин",
      "content": "Фінансування та матеріально-технічне забезпечення центрального органу виконавчої влади, що реалізує державну політику у сфері захисту рослин, здійснюється за рахунок коштів загального та спеціального фондів Державного бюджету України."
    },
    {
      "provision_ref": "art29",
      "section": "29",
      "title": "Стаття 29. Міжнародне співробітництво у сфері захисту рослин",
      "content": "Україна бере участь у міжнародному співробітництві у сфері захисту рослин на основі багатосторонніх та двосторонніх угод.\nУчасть України у міжнародному співробітництві у сфері захисту рослин здійснюється в порядку, встановленому законодавством України, шляхом:\nпроведення спільних наукових досліджень;\nрозроблення і реалізації міжнародних програм із захисту рослин;\nздійснення взаємного обміну інформацією у сфері захисту рослин, вивчення міжнародного досвіду;\nпроведення та участі у міжнародних конференціях, конгресах, симпозіумах, виставках тощо.\nЯкщо міжнародним договором, згода на обов’язковість якого надана Верховною Радою України, встановлені інші правила, ніж ті, що передбачені цим Законом, то застосовуються правила міжнародного договору.\n1. Цей Закон набирає чинності з дня його опублікування.\n2. Кабінету Міністрів України до 1 лютого 1999 року:\nподати на розгляд Верховної Ради України пропозиції щодо приведення законів України у відповідність із Законом України \"Про захист рослин\";\nпривести у відповідність з цим Законом свої нормативно-правові акти;\nзабезпечити перегляд і скасування міністерствами та іншими центральними органами виконавчої влади України їхніх нормативно-правових актів, що суперечать цьому Закону.\nЛ.КУЧМА"
    }
  ],
  "definitions": []
}