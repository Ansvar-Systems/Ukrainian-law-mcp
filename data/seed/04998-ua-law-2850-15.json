{
  "id": "ua-law-2850-15",
  "type": "statute",
  "title": "Закон України (2850-15)",
  "title_en": "",
  "short_name": "2850-15",
  "status": "in_force",
  "issued_date": "2005-09-08",
  "url": "https://zakon.rada.gov.ua/laws/show/2850-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення основних термінів",
      "content": "У цьому Законі терміни вживаються в такому значенні:\nрегіон - територія Автономної Республіки Крим, області, міст Києва та Севастополя;\nстимулювання розвитку регіонів - комплекс правових, організаційних, наукових, фінансових та інших заходів, спрямованих на досягнення сталого розвитку регіонів на основі поєднання економічних, соціальних та екологічних інтересів на загальнодержавному та регіональному рівнях, максимально ефективного використання потенціалу регіонів в інтересах їх жителів та держави в цілому;\nдепресивна територія - регіон чи його частина (район чи населений пункт), що визнаються депресивними за умов та в порядку, визначених цим Законом;\nпромисловий район - район, в якому частка зайнятих у промисловості перевищує частку зайнятих у сільському господарстві, а також райони, на території яких перебувають у стадії закриття вугледобувні та вуглепереробні підприємства;\nсільський район - район, в якому частка зайнятих у сільському господарстві перевищує частку зайнятих у промисловості;\nнаселені пункти, на території яких з 1996 року були ліквідовані вугледобувні та вуглепереробні підприємства, але не були здійснені в повному обсязі заходи щодо вирішення соціально-економічних та екологічних питань, передбачені проектами ліквідації зазначених підприємств."
    },
    {
      "provision_ref": "art2",
      "section": "2",
      "title": "Стаття 2. Мета і засади стимулювання розвитку регіонів",
      "content": "Стимулювання розвитку регіонів здійснюється з метою:\nзабезпечення їх сталого розвитку в інтересах усієї України, підвищення рівня життя населення, подолання бідності та безробіття, формування середнього класу;\nефективного використання економічного, наукового, трудового потенціалу, природних та інших ресурсів, а також особливостей регіонів для досягнення на цій основі підвищення рівня життя людей, оптимальної спеціалізації регіонів у виробництві товарів та послуг;\nстворення рівних умов для динамічного, збалансованого соціально-економічного розвитку регіонів України;\nзабезпечення додержання визначених державою соціальних гарантій для кожного громадянина незалежно від місця його проживання;\nподолання депресивного стану окремих територій, своєчасного і комплексного розв'язання проблем охорони довкілля.\nСтимулювання розвитку регіонів здійснюється на засадах:\nзбалансування загальнодержавних, регіональних та місцевих інтересів розвитку, визначення державою з урахуванням пропозицій органів місцевого самоврядування науково обґрунтованих пріоритетних напрямів регіонального розвитку;\nпрограмно-цільового підходу до розв'язання проблем соціально-економічного розвитку, створення сприятливого інвестиційного середовища в регіонах;\nмаксимального наближення послуг, що надаються державними органами та органами місцевого самоврядування, до споживачів цих послуг;\nконцентрації на конкурсній основі коштів Державного бюджету України, місцевих бюджетів, а також інших ресурсів з метою досягнення найбільш ефективного їх використання для цілей регіонального розвитку;\nспівробітництва та взаємної відповідальності центральних і місцевих органів виконавчої влади, органів місцевого самоврядування, наукових і громадських організацій та інших суб'єктів у виконанні завдань регіонального розвитку.\nРОЗДІЛ II\n\nДЕРЖАВНЕ СТИМУЛЮВАННЯ РОЗВИТКУ РЕГІОНІВ"
    },
    {
      "provision_ref": "art3",
      "section": "3",
      "title": "Стаття 3. Організація забезпечення державного стимулювання розвитку регіонів",
      "content": "Державне стимулювання розвитку регіонів здійснюється відповідно до основ державної регіональної політики, законів про Державний бюджет України, загальнодержавних програм, інших законів та актів законодавства України, а також програм економічного і соціального розвитку Автономної Республіки Крим, областей, міст Києва та Севастополя, місцевих бюджетів.\nЗ метою забезпечення реалізації державної політики щодо стимулювання розвитку регіонів затверджуються:\nКабінетом Міністрів України - державна стратегія регіонального розвитку ;\nВерховною Радою Автономної Республіки Крим, обласними, Київською та Севастопольською міськими радами за поданням відповідно Ради міністрів Автономної Республіки Крим, обласних, Київської та Севастопольської міських державних адміністрацій з урахуванням норм, закладених у державній стратегії регіонального розвитку, спільних інтересів територіальних громад регіонів - регіональні стратегії розвитку.\nРеалізацію державної політики щодо стимулювання розвитку регіонів забезпечують Кабінет Міністрів України, центральний орган виконавчої влади, що забезпечує формування державної регіональної політики, інші центральні, а також місцеві органи виконавчої влади та органи місцевого самоврядування відповідно до їх повноважень.\nУзгодження діяльності центральних та місцевих органів виконавчої влади і органів місцевого самоврядування у сфері державного стимулювання розвитку регіонів, виконання регіональних стратегій розвитку здійснюється на основі угод щодо регіонального розвитку, які укладаються між Кабінетом Міністрів України та Верховною Радою Автономної Республіки Крим, обласними, Київською, Севастопольською міськими радами і виконуються відповідно до цього Закону та інших актів законодавства."
    },
    {
      "provision_ref": "art4",
      "section": "4",
      "title": "Стаття 4. Угода щодо регіонального розвитку",
      "content": "Угода щодо регіонального розвитку передбачає:\nспільні заходи центральних та місцевих органів виконавчої влади і органів місцевого самоврядування з реалізації в регіоні державної стратегії регіонального розвитку;\nспільні заходи центральних та місцевих органів виконавчої влади і органів місцевого самоврядування з реалізації регіональної стратегії розвитку;\nпорядок, обсяг, форми та строки фінансування спільних заходів, визначених сторонами, відповідно до Державного бюджету України та місцевих бюджетів;\nпорядок інформування про реалізацію сторонами угоди щодо регіонального розвитку;\nвідповідальність сторін угоди за невиконання або неналежне виконання передбачених нею заходів;\nпорядок внесення змін до угоди;\nпорядок набрання чинності та строк дії угоди.\nЗа згодою сторін угода щодо регіонального розвитку може включати й інші положення.\nТипові форми угоди щодо регіонального розвитку затверджуються Кабінетом Міністрів України.\nУмови угоди щодо регіонального розвитку можуть бути змінені за згодою її сторін.\nДія угоди щодо регіонального розвитку припиняється у зв'язку із закінченням її строку або за згодою сторін достроково.\nДія угоди щодо регіонального розвитку може бути також припинена однією зі сторін у разі систематичного її невиконання або неналежного виконання іншою стороною.\nСторона, що ініціює дострокове припинення дії угоди щодо регіонального розвитку, повинна письмово повідомити про це іншу сторону не пізніш як за шість місяців до дати, з якої вона передбачає припинити дію угоди.\nРішення однієї зі сторін угоди щодо регіонального розвитку про дострокове припинення її дії може бути оскаржено в судовому порядку іншою стороною.\nЗ дати припинення дії угоди щодо регіонального розвитку сторонами припиняється фінансування заходів, визначених нею."
    },
    {
      "provision_ref": "art5",
      "section": "5",
      "title": "Стаття 5. Порядок підготовки та укладення угоди щодо регіонального розвитку",
      "content": "Ініціатором укладення угоди щодо регіонального розвитку можуть бути Кабінет Міністрів України, центральні органи виконавчої влади, Верховна Рада Автономної Республіки Крим, обласні, Київська та Севастопольська міські ради.\nУ разі потреби інші органи місцевого самоврядування можуть подавати свої пропозиції щодо укладення такої угоди, а також про внесення змін до неї відповідно до Верховної Ради Автономної Республіки Крим, обласних, Київської та Севастопольської міських рад.\nІніціатор укладення угоди щодо регіонального розвитку забезпечує розроблення її проекту згідно з вимогами, встановленими цим Законом.\nКоординація розроблення угод щодо регіонального розвитку, наукове та методичне забезпечення діяльності в цій сфері органів виконавчої влади та органів місцевого самоврядування здійснюється центральним органом виконавчої влади, що забезпечує формування державної регіональної політики, із залученням наукових та громадських організацій.\nРішення про необхідність укладення угоди щодо регіонального розвитку приймаються Кабінетом Міністрів України та Верховною Радою Автономної Республіки Крим, обласною, Київською, Севастопольською міськими радами.\nУгоду щодо регіонального розвитку підписує Прем'єр-міністр України або інша особа за дорученням Кабінету Міністрів України та відповідно Голова Верховної Ради Автономної Республіки Крим, голова обласної, Севастопольської міської ради чи Київський міський голова.\nУгода щодо регіонального розвитку набирає чинності після її схвалення Верховною Радою Автономної Республіки Крим, обласною, Київською, Севастопольською міськими радами.\nУгода щодо регіонального розвитку після її схвалення Верховною Радою Автономної Республіки Крим, обласною, Київською, Севастопольською міськими радами підлягає державній реєстрації в центральному органі виконавчої влади, що забезпечує формування державної регіональної політики, офіційному опублікуванню в газеті \"Урядовий кур'єр\", а також оприлюдненню через регіональні засоби масової інформації.\nРОЗДІЛ III\n\nОСОБЛИВОСТІ ДЕРЖАВНОГО СТИМУЛЮВАННЯ РОЗВИТКУ ДЕПРЕСИВНИХ ТЕРИТОРІЙ"
    },
    {
      "provision_ref": "art6",
      "section": "6",
      "title": "Стаття 6. Депресивна територія",
      "content": "Депресивні території поділяються на такі групи:\nрегіон;\nпромисловий район;\nсільський район;\nмісто обласного, республіканського в Автономній Республіці Крим значення.\nТериторії надається статус депресивної з метою створення правових, економічних та організаційних засад для вжиття державними органами та органами місцевого самоврядування особливих заходів для стимулювання розвитку таких територій."
    },
    {
      "provision_ref": "art7",
      "section": "7",
      "title": "Стаття 7. Заходи державного стимулювання розвитку депресивних територій",
      "content": "З метою стимулювання розвитку депресивних територій у їх межах можуть здійснюватись такі заходи:\nцільове спрямування державних капітальних вкладень у розвиток виробничої, комунікаційної та соціальної інфраструктури;\nнадання державної підтримки, у тому числі фінансової, малим підприємствам, сприяння формуванню об'єктів інфраструктури розвитку підприємництва, таких як бізнес-центри, бізнес-інкубатори, інноваційні та консалтингові центри, венчурні фонди тощо;\nспрямування міжнародної технічної допомоги на розв'язання актуальних соціально-економічних та екологічних проблем, а також здійснення інших найважливіших заходів;\nсприяння зайнятості населення, забезпечення цільового фінансування програм перекваліфікації та професійного розвитку трудових ресурсів, стимулювання трудової міграції, удосконалення соціальної сфери, зокрема житлового будівництва, охорони здоров'я та охорони довкілля;\nнадання іншої державної підтримки розвитку таких територій."
    },
    {
      "provision_ref": "art8",
      "section": "8",
      "title": "Стаття 8. Основні принципи державного стимулювання розвитку депресивних територій",
      "content": "До основних принципів державного стимулювання розвитку депресивних територій належать:\nоб'єктивність і відкритість при визначенні територій для державного стимулювання їх розвитку;\nодночасна концентрація зусиль і коштів на відносно невеликій кількості територій з метою досягнення максимального соціально-економічного розвитку;\nнеприпустимість використання цільової державної підтримки для фінансування поточних потреб територій;\nмаксимальне використання можливостей самих територій у розробці і реалізації системи заходів з подолання депресивності."
    },
    {
      "provision_ref": "art9",
      "section": "9",
      "title": "Стаття 9. Соціально-економічні та інші показники розвитку території, за якими вона може бути визнана депресивною",
      "content": "Територія може бути визнана депресивною в порядку, встановленому статтею 10 цього Закону, у разі якщо соціально-економічні показники її розвитку відповідають одночасно всім умовам, визначеним відповідним пунктом частини другої цієї статті для такої групи територій.\nДепресивним може бути визнано:\n1) регіон, в якому протягом останніх п'яти років середній показник обсягу валового регіонального продукту (до 2004 року - обсягу валової доданої вартості) на одну особу є найнижчим;\n2) промисловий район, в якому протягом останніх трьох років рівень зареєстрованого безробіття та частка зайнятих у промисловості є значно вищими, а обсяг реалізованої промислової продукції (робіт, послуг) на одну особу та рівень середньомісячної заробітної плати є значно нижчими за відповідні середні показники розвитку територій цієї групи;\n3) сільський район, в якому протягом останніх трьох років щільність сільського населення, коефіцієнт природного приросту населення, рівень середньомісячної заробітної плати та обсяг реалізованої сільськогосподарської продукції (робіт, послуг) на одну особу є значно нижчими, а частка зайнятих у сільському господарстві є значно вищою за відповідні середні показники розвитку територій цієї групи;\n4) місто обласного, республіканського в Автономній Республіці Крим значення, в якому протягом останніх трьох років рівень зареєстрованого, зокрема довготривалого, безробіття є значно вищим, а рівень середньомісячної заробітної плати є значно нижчим за відповідні середні показники розвитку територій цієї групи;\n5) населений пункт, на території якого з 1996 року ліквідовані вугледобувні та вуглепереробні підприємства, але не були здійснені в повному обсязі заходи щодо вирішення соціально-економічних та екологічних питань, передбачені проектами ліквідації зазначених підприємств.\nГраничні рівні відхилення соціально-економічних показників розвитку територій, передбачених пунктами 2-4 частини другої цієї статті, від середніх показників розвитку територій відповідних груп визначаються Кабінетом Міністрів України."
    },
    {
      "provision_ref": "art10",
      "section": "10",
      "title": "Стаття 10. Порядок визнання територій депресивними",
      "content": "Пропозиції щодо визнання території депресивною розробляються за результатами щорічного моніторингу розвитку регіонів, районів та міст обласного, республіканського в Автономній Республіці Крим значення відповідно до показників, визначених цим Законом.\nМоніторинг показників розвитку регіонів, районів та міст обласного, республіканського в Автономній Республіці Крим значення здійснюють центральний орган виконавчої влади, що забезпечує формування державної регіональної політики, Рада міністрів Автономної Республіки Крим, обласні, Київська та Севастопольська міські державні адміністрації на підставі даних державної статистичної звітності та інших даних центральних органів виконавчої влади в порядку , що встановлюється Кабінетом Міністрів України.\nЗа результатами моніторингу Кабінет Міністрів України визначає:\nтериторії, яким надається статус депресивних, встановлює їх межі;\nстрок, на який території надається статус депресивної;\nзаходи державного стимулювання розвитку території з метою подолання депресивного стану та форми й умови їх застосування;\nспіввідношення державних, регіональних та інших фінансових ресурсів, що спрямовуються на виконання програми подолання стану депресивності території;\nстрок внесення проекту програми подолання стану депресивності території.\nКабінет Міністрів України відповідно до закону може визначати й інші заходи щодо стимулювання розвитку депресивної території.\nСтрок, на який території надається статус депресивної, не може перевищувати семи років.\nСтатус депресивної території вважається скасованим після закінчення строку, на який цей статус було надано, якщо цей строк не буде продовжено у порядку, встановленому цим Законом.\nУ разі якщо, незважаючи на виконання програми подолання стану депресивності, територія за показниками розвитку, визначеними цим Законом, залишається депресивною, Кабінет Міністрів України за погодженням із відповідною місцевою радою території, визнаної депресивною, може продовжити строк надання території статусу депресивної, але не більше ніж на п'ять років."
    },
    {
      "provision_ref": "art11",
      "section": "11",
      "title": "Стаття 11. Програма подолання стану депресивності території",
      "content": "Програма подолання стану депресивності території - взаємопов'язаний за змістом, термінами виконання, можливостями і виконавцями комплекс заходів (робіт) правового, організаційного, економічного, фінансового, соціального спрямування, орієнтованих на подолання депресивності конкретної території, у забезпеченні яких задіяні фінансові та інші ресурси держави і регіону.\nДля подолання депресивності території центральним органом виконавчої влади, що забезпечує формування державної регіональної політики, за участю інших центральних органів виконавчої влади, відповідних місцевих органів виконавчої влади та органів місцевого самоврядування розробляється відповідна програма.\nПрограма подолання депресивності території передбачає, зокрема:\nкоротку характеристику депресивної території, аналіз причин депресивного стану;\nзаходи центральних та місцевих органів виконавчої влади, органів місцевого самоврядування щодо подолання стану депресивності території, строк їх здійснення, обсяги фінансування з державного, місцевих бюджетів та інших джерел, передбачених законодавством;\nпорядок здійснення моніторингу виконання програми, показники розвитку, за якими визначатимуться результати її виконання;\nзагальну оцінку очікуваної соціально-економічної ефективності реалізації програми.\nПрограма подолання депресивності території затверджується Кабінетом Міністрів України.\nРОЗДІЛ IV\n\nФІНАНСУВАННЯ ТА ЗВІТНІСТЬ ЩОДО СТИМУЛЮВАННЯ РОЗВИТКУ РЕГІОНІВ ТА ПОДОЛАННЯ ДЕПРЕСИВНОСТІ ТЕРИТОРІЙ"
    },
    {
      "provision_ref": "art12",
      "section": "12",
      "title": "Стаття 12. Фінансування стимулювання розвитку регіонів та подолання депресивності територій",
      "content": "Фінансування стимулювання розвитку регіонів та подолання депресивності територій здійснюється за рахунок коштів, передбачених на цю мету в законах України про Державний бюджет України та рішеннях про місцеві бюджети (Автономної Республіки Крим, обласні, міські міст обласного (республіканського - Автономної Республіки Крим) значення та районні бюджети) на відповідні роки, та інших джерел відповідно до законодавства.\nОбсяги фінансування реалізації угод щодо регіонального розвитку та виконання програм подолання стану депресивності територій щорічно передбачаються у проектах Державного бюджету України та рішеннях про місцеві бюджети відповідними бюджетними програмами.\nФінансове забезпечення реалізації угод щодо регіонального розвитку та виконання програм подолання стану депресивності територій за необхідності щорічно уточнюється після набрання чинності Законом України про Державний бюджет України на відповідний рік та затвердження відповідних місцевих бюджетів.\nГоловними розпорядниками коштів Державного бюджету України, що виділяються для стимулювання розвитку регіонів та подолання депресивності територій, є центральний орган виконавчої влади, що забезпечує формування державної регіональної політики, інші центральні органи виконавчої влади.\nПід час визначення обсягів коштів, призначених для стимулювання розвитку регіонів та подолання депресивності територій, не враховуються суми дотацій вирівнювання та субвенцій, що спрямовуються на виконання органами місцевого самоврядування власних та наданих законом повноважень органів виконавчої влади, а також кошти, що спрямовуються згідно із законодавством на ліквідацію наслідків надзвичайних екологічних ситуацій, техногенних катастроф та стихійного лиха."
    },
    {
      "provision_ref": "art13",
      "section": "13",
      "title": "Стаття 13. Організація контролю та звітності",
      "content": "Центральний орган виконавчої влади, що забезпечує формування державної регіональної політики, щорічно у квітні року, що настає за звітним, подає на розгляд Кабінету Міністрів України доповідь про виконання угод щодо регіонального розвитку та програм подолання депресивності територій, використання виділених на ці потреби коштів Державного бюджету України.\nРОЗДІЛ V\n\nПРИКІНЦЕВІ ПОЛОЖЕННЯ\n1. Цей Закон набирає чинності з 1 січня 2006 року.\n2. Кабінету Міністрів України у тримісячний строк з дня набрання чинності цим Законом:\nподати на розгляд Верховної Ради України пропозиції про внесення змін до законів України, що випливають з цього Закону;\nпривести свої нормативно-правові акти у відповідність із цим Законом;\nзабезпечити приведення міністерствами, іншими центральними органами виконавчої влади своїх нормативно-правових актів у відповідність із цим Законом.\nВ.ЮЩЕНКО"
    }
  ],
  "definitions": []
}