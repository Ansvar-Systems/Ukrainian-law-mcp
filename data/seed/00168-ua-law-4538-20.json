{
  "id": "ua-law-4538-20",
  "type": "statute",
  "title": "Закон України (4538-20)",
  "title_en": "",
  "short_name": "4538-20",
  "status": "in_force",
  "issued_date": "2025-07-16",
  "url": "https://zakon.rada.gov.ua/laws/show/4538-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до статті 11 Закону України \"Про військовий обов’язок і військову службу\" щодо військової підготовки громадян України за програмою підготовки офіцерів запасу медичної служби\n\nВерховна Рада України постановляє :\n\nІ. Внести до статті 11 Закону України \"Про військовий обов’язок і військову службу\" (Відомості Верховної Ради України, 2006 р., № 38, ст. 324 із наступними змінами) такі зміни:\n\n1. Частину другу викласти в такій редакції:\n\n\"2. Військову підготовку за програмою підготовки офіцерів запасу на добровільних засадах проходять громадяни України, які мають або здобувають освітній ступінь вищої освіти не нижче бакалавра, придатні до військової служби за станом здоров’я та пройшли професійно-психологічний відбір, а в обов’язковому порядку – громадяни України, які здобувають вищу освіту за медичними та фармацевтичними спеціальностями, придатні до військової служби за станом здоров’я та пройшли професійно-психологічний відбір\".\n\n2. У частині третій:\n\nабзац перший викласти в такій редакції:\n\n\"3. Порядок проведення військової підготовки громадян України за програмою підготовки офіцерів запасу затверджується Кабінетом Міністрів України за поданням Міністерства оборони України, погодженим з центральним органом виконавчої влади, що забезпечує формування та реалізує державну політику у сфері освіти і науки, та з центральним органом виконавчої влади, що забезпечує формування та реалізує державну політику у сфері охорони здоров’я\";\n\nдоповнити новим абзацом такого змісту:\n\n\"Заклади вищої освіти всіх форм власності та підпорядкування, що провадять освітню діяльність за медичними та фармацевтичними спеціальностями згідно з отриманою ліцензією на відповідну діяльність, зобов’язані забезпечити проходження військової підготовки за програмою підготовки офіцерів запасу громадянами України, які здобувають вищу освіту за медичними та фармацевтичними спеціальностями, придатні до військової служби за станом здоров’я та пройшли професійно-психологічний відбір\".\n\n3. Частину сьому викласти в такій редакції:\n\n\"7. Перелік військово-облікових спеціальностей, за якими ведеться військова підготовка громадян України за програмою підготовки офіцерів запасу, та обсяги підготовки за такими спеціальностями визначаються за поданням Генерального штабу Збройних Сил України Міністерством оборони України за погодженням з центральним органом виконавчої влади, що забезпечує формування та реалізує державну політику у сфері освіти і науки, а за військово-обліковими спеціальностями медичного та фармацевтичного профілю – за погодженням з центральним органом виконавчої влади, що забезпечує формування та реалізує державну політику у сфері освіти і науки, та з центральним органом виконавчої влади, що забезпечує формування та реалізує державну політику у сфері охорони здоров’я\".\n\nІІ. Прикінцеві положення\n\n1. Цей Закон набирає чинності з дня, наступного за днем його опублікування, та вводиться в дію з 1 січня 2026 року.\n\n2. Кабінету Міністрів України протягом шести місяців з дня набрання чинності цим Законом:\n\n1) привести свої нормативно-правові акти у відповідність із цим Законом;\n\n2) забезпечити перегляд і приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n16 липня 2025 року\n\n№ 4538-IX\n\nПро внесення змін до статті 11 Закону України \"Про військовий обов'язок і військову службу\" щодо військової підготовки громадян України за програмою підготовки офіцерів запасу медичної служби\nЗакон України від 16.07.2025 № 4538-IX\n\nПрийняття від 16.07.2025\nПостійна адреса:\nhttps://zakon.rada.gov.ua/go/4538-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}