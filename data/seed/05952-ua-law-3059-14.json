{
  "id": "ua-law-3059-14",
  "type": "statute",
  "title": "Закон України (3059-14)",
  "title_en": "",
  "short_name": "3059-14",
  "status": "in_force",
  "issued_date": "2002-02-07",
  "url": "https://zakon.rada.gov.ua/laws/show/3059-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро Генеральну схему планування\nтериторії України\n( Відомості Верховної Ради України (ВВР), 2002, N 30, ст.204 )\n{ Із змінами, внесеними згідно із Законом\nN 5459-VI ( 5459-17 ) від 16.10.2012, ВВР, 2013, N 48, ст.682 }\n\n1. Затвердити Генеральну схему планування території України\n(додається).\n2. Цей Закон набирає чинності з дня його опублікування.\n3. Кабінету Міністрів України:\nзатвердити порядок та показники ведення моніторингу\nреалізації Генеральної схеми планування території України (далі -\nГенеральна схема);\nвизначити заходи з реалізації Генеральної схеми;\nщорічно передбачати фінансування заходів з реалізації\nГенеральної схеми під час розроблення проектів Державного бюджету\nУкраїни.\n\nПрезидент України Л.КУЧМА\n\nм. Київ, 7 лютого 2002 року\nN 3059-III\n\nЗАТВЕРДЖЕНО\nЗаконом України\nвід 7 лютого 2002 року\nN 3059-III\nГЕНЕРАЛЬНА СХЕМА\nПЛАНУВАННЯ ТЕРИТОРІЇ УКРАЇНИ\n\nРозділ I\n\nЗАГАЛЬНІ ПОЛОЖЕННЯ\nГенеральна схема планування території України (далі -\nГенеральна схема) визначає пріоритети та концептуальні вирішення\nпланування і використання території країни, вдосконалення систем\nрозселення та забезпечення сталого розвитку населених пунктів,\nрозвитку виробничої, соціальної та інженерно-транспортної\nінфраструктури, формування національної екологічної мережі.\nГенеральну схему розроблено відповідно до законів України та\nінших нормативно-правових актів з питань використання територій з\nурахуванням економічних, географічних, історичних, екологічних,\nдемографічних особливостей регіонів.\nПоложення Генеральної схеми відповідають принципам заключних\nдокументів Конференції Організації Об'єднаних Націй з розвитку\nнаселених пунктів (ХАБІТАТ-II) та відповідним рекомендаціям\nЄвропейської економічної комісії ООН і Ради Європи.\nГенеральна схема складається з текстових та графічних\nматеріалів, у яких:\nнаведено результати аналізу стану використання території\nУкраїни;\nвизначено основні напрями використання території України;\nвикладено пропозиції щодо реалізації Генеральної схеми.\n\nРозділ II\n\nСТАН ВИКОРИСТАННЯ ТЕРИТОРІЇ УКРАЇНИ\nВикористання території України характеризується значними\nдиспропорціями, зокрема:\nнадзвичайно високим, економічно та екологічно необґрунтованим\nрівнем господарського (передусім сільськогосподарського) освоєння\nтериторії;\nзначними площами та низькою щільністю забудови виробничих\nтериторій;\nнераціональним розміщенням виробничих та житлових територій;\nмалою часткою територій природоохоронного, рекреаційного,\nоздоровчого, історико-культурного призначення;\nнаявністю значних територій, використання яких законодавчо\nобмежується та вимагає спеціального охоронного режиму\nгосподарювання (територія радіаційного забруднення внаслідок\nаварії на Чорнобильській АЕС, санітарно-захисні та охоронні зони\nпідприємств промисловості, транспорту та зв'язку, об'єкти\nприродно-заповідного фонду та історико-культурного призначення,\nкурорти, річки, моря, озера, водосховища та інші водойми,\nводозабори);\nтериторіальною невідповідністю розміщення водоємних\nвиробництв місцевим водним ресурсам.\nСанітарно-епідемічний та екологічний стан території України,\nрівень природно-техногенної безпеки характеризується:\nдеформованою структурою господарського комплексу при\nпереважанні виробництв з ресурсозатратними, екологічно\nнебезпечними технологіями та значним зношенням основних фондів;\nвисоким рівнем забруднення навколишнього природного\nсередовища багатьох регіонів, недостатнім розвитком екологічної\nінфраструктури;\nнаявністю значних територій, що зазнають постійного впливу\nнебезпечних геологічних процесів.\nВнаслідок цього територія України відзначається надмірним\nтехногенним навантаженням на довкілля, високим ступенем його\nзабруднення та природно-техногенної небезпеки.\nДо недоліків функціонування систем розселення належать:\nнеузгодженість соціального, економічного, містобудівного та\nекологічного аспектів розвитку населених пунктів та прилеглих\nтериторій;\nнадмірна концентрація населення і виробництва у великих\nмістах;\nуповільнений розвиток більшості середніх і малих міст, селищ\nта сіл;\nексцентричне територіальне розташування більшості обласних\nцентрів, недостатній розвиток у центрах внутрішньообласних систем\nрозселення (особливо міжрайонних, районних) об'єктів\nсоціально-культурного обслуговування населення прилеглих територій\nта транспортних зв'язків, що не дає змоги забезпечити створення\nдля кожного громадянина (незалежно від місця його проживання)\nрівних умов доступності до цих об'єктів;\nнедостатній рівень розвитку соціальної та\nінженерно-транспортної інфраструктури населених пунктів.\nОсновною причиною цих недоліків є відсутність науково\nобґрунтованої загальнодержавної стратегії ефективного використання\nтериторії країни.\n\nРозділ III\n\nОСНОВНІ НАПРЯМИ ВИКОРИСТАННЯ\nТЕРИТОРІЇ УКРАЇНИ\n1. Передумови використання території\nДо передумов використання території України, що сприяють її\nсоціально-економічному розвитку, належать:\nвигідне геополітичне розташування в центрі Європи, на\nперетині комунікаційних зв'язків \"захід - схід\" та \"північ -\nпівдень\";\nдостатньо сприятливі природно-кліматичні умови;\nнаявність територій з природним станом ландшафтів;\nякісний стан та висока продуктивність земельних угідь;\nзначні запаси мінеральних ресурсів;\nрозвинутий інтелектуальний та науково-технічний потенціал;\nпотужна багатогалузева виробнича база;\nрозвинута мережа населених пунктів;\nнаявність територій з високим потенціалом\nсоціально-економічного розвитку;\nрозвинута інженерно-транспортна інфраструктура та значна її\nщільність;\nунікальний історико-культурний, туристичний та рекреаційний\nпотенціал;\nпочаток формування єдиної територіальної системи національної\nекологічної мережі.\n2. Наміри та потреби використання\nокремих територій\nНаміри та потреби використання окремих територій, визначені у\nдержавних програмах економічного і соціального розвитку, інших\nдержавних програмах, схемах розвитку галузей економіки,\nпередбачають необхідність значного збільшення територій\nприродоохоронного, рекреаційного, оздоровчого,\nісторико-культурного призначення, а також житлової та громадської\nзабудови з підвищенням ефективності використання земель населених\nпунктів, скорочення площі ріллі та виробничих територій (особливо\nпід відкритими розробками, кар'єрами, шахтами, відповідними\nспорудами транспорту і зв'язку) з передачею вивільнених земель для\nінших видів використання.\n3. Визначення територій за видами\nпереважного використання\nДля створення повноцінного життєвого середовища та\nсприятливих умов розвитку економіки, забезпечення ефективного\nвикористання потенціалу територій із збереженням їх природної та\nісторичної самобутності на підставі результатів оцінки природних і\nантропогенних чинників (вид та щільність забудови, екологічний\nстан тощо) визначено за видами та режимами переважного\nвикористання:\n1) території з інтенсивною, переважно промисловою, міською\nжитловою та громадською забудовою (зона урбанізації), в тому\nчислі:\nз критичним рівнем виробничо-містобудівного освоєння\n(центральна частина Донбасу, міста з населенням понад 500 тис.\nчоловік, а також міста Севастополь, Сімферополь та Херсон, їх\nприміські зони);\nз високим рівнем виробничо-містобудівного освоєння (приміські\nзони Києва, Черкас, Чернігова, Житомира, Вінниці, Полтави, Сум і\nКіровограда, райони, що оточують центральну частину Донбасу);\nіз середнім рівнем виробничо-містобудівного освоєння\n(Красноперекопський, Керченський промислові райони Автономної\nРеспубліки Крим, Нікопольський марганцеворудний басейн та Західний\nДонбас; території, що прилягають до решти обласних центрів та\nрозвинених промислових центрів з населенням понад 50 тис. чоловік,\nякі відіграють роль переважно міжрайонних центрів розселення);\n2) території переважно агропромислового виробництва та\nсільської забудови (зона сільського господарства);\n3) території та об'єкти природно-заповідного фонду, ліси,\nводно-болотні угіддя, землі водного фонду, рекреаційного та\nоздоровчого призначення, інші природні території, важливі для\nзбереження біологічного та ландшафтного різноманіття (зона\nнаціональної екологічної мережі);\n4) території (зона) радіаційного забруднення, в тому числі\nвідчуження та безумовного (обов'язкового) відселення,\nгарантованого добровільного відселення, посиленого\nрадіоекологічного контролю.\nПередбачається на територіях:\nзони урбанізації, в тому числі:\nз критичним рівнем виробничо-містобудівного освоєння -\nжорстке регулювання містобудівного розвитку з першочерговою\nреструктуризацією економічної бази та екологічним оздоровленням\nтериторій;\nз високим рівнем виробничо-містобудівного освоєння -\nрегулювання містобудівного розвитку з модернізацією економічної\nбази та екологічним оздоровленням територій;\nіз середнім рівнем виробничо-містобудівного освоєння -\nрегламентація містобудівного розвитку із стимулюванням розбудови\nсучасної економічної бази та стабілізацією техногенних\nнавантажень;\nзони сільського господарства - забезпечення сталого розвитку\nагропромислового комплексу та сільських населених пунктів (з\nурахуванням характеру розселення та регіональної специфіки\nпроживання населення), створення нових робочих місць шляхом\nорганізації малих підприємств з переробки сільськогосподарської\nпродукції, підвищення рівня забезпеченості соціальною та\nінженерною інфраструктурою, розвитку інфраструктури ринку\nсільськогосподарської продукції, створення інтегрованих структур з\nвиробництва, переробки, зберігання та реалізації\nсільськогосподарської продукції, виведення з інтенсивного\nвикористання малопродуктивних земель, здійснення заходів з\nконсервації та охорони земель;\nзони національної екологічної мережі - забезпечення\nформування єдиної територіальної системи природоохоронних\nтериторій і додержання їх режиму, невиснажливого використання\nрекреаційних, оздоровчих та інших ресурсів;\nзони радіаційного забруднення, в тому числі:\nвідчуження та безумовного (обов'язкового) відселення -\nзаборона всіх видів господарської діяльності, забезпечення\nдодержання суворого природоохоронного режиму та безумовного\nвідселення жителів;\nгарантованого добровільного відселення - заборона будівництва\nнових та розширення діючих підприємств, курортно-рекреаційних\nоб'єктів, обмеження сільськогосподарського виробництва;\nпосиленого радіологічного контролю - заборона будівництва\nнових та розширення діючих екологічно небезпечних підприємств,\nзапровадження обмеження на будівництво закладів відпочинку.\nМежі територій (зон) уточнюються у процесі планування\nтериторій на регіональному і місцевому рівнях та визначаються в\nпорядку, встановленому законом.\n4. Вдосконалення систем розселення та\nзабезпечення сталого розвитку населених пунктів\nЗ метою вдосконалення систем розселення, створення умов\nсталого розвитку населених пунктів для забезпечення додержання\nгарантованих державою соціальних стандартів проживання\nпередбачається:\n1) формування і розвиток (з урахуванням\nадміністративно-територіального устрою України, а також\nекономічного районування) загальнодержавної, міжобласних,\nобласних, міжрайонних, а також районних і внутрішньорайонних\nсистем розселення;\n2) визначення завдань перспективного розвитку населених\nпунктів різного типу:\nа) для міст Києва, Харкова, Дніпропетровська, Донецька,\nОдеси, Львова - ефективне використання потужного\nсоціально-економічного потенціалу та переваг географічного\nположення з їх розвитком як центрів господарської активності,\nінновацій та високоспеціалізованого громадського обслуговування\nнаселення;\nб) для решти міст з населенням понад 500 тис. чоловік\n(Запоріжжя, Кривий Ріг, Миколаїв), обласних центрів з населенням\nпонад 300 тис. чоловік, а також інших міст з надзвичайно складною\nекологічною ситуацією - першочергове удосконалення структури\nекономічної бази та землекористування, екологічне оздоровлення\nтериторії, деконцентрація виробництва, розвиток соціальної\nінфраструктури переважно міжобласного значення;\nв) для інших обласних центрів із значним\nсоціально-економічним потенціалом, а також для міст, які є\nпромисловими центрами із складною екологічною ситуацією, -\nреструктуризація виробничої бази, виведення з експлуатації\nшкідливих виробництв, оптимізація структури землекористування,\nекологічне оздоровлення міських територій та розвиток соціальної\nінфраструктури обласного та міжрайонного значення;\nг) для міст із значним рекреаційним та оздоровчим\nпотенціалом - стимулювання розвитку курортних функцій із забороною\nбудівництва нових і розширення діючих промислових підприємств, не\nпов'язаних із задоволенням потреб відпочиваючих і місцевого\nнаселення, або таких, що можуть негативно вплинути на природні\nлікувальні фактори;\nґ) для малих міст та селищ, які прилягають до центрів систем\nрозселення, - розміщення філіалів і цехів промислових підприємств,\nщо виносяться з цих центрів;\nд) для малих міст, селищ та сіл, що мають значний природний\nта історико-культурний потенціал, - розвиток туристичних функцій\nіз збереженням і припустимим господарським використанням об'єктів\nкультурної спадщини, захистом традиційного характеру середовища,\nобмеженням господарської діяльності на територіях історичних\nареалів населених пунктів;\nе) для малих міст та селищ, які є центрами\nсільськогосподарських районів, - розвиток соціально-економічного\nпотенціалу, пов'язаного з обслуговуванням сільськогосподарського\nвиробництва та сільського населення;\nє) для монофункціональних малих міст та селищ - стабілізація\nсоціально-економічного розвитку з урізноманітненням виробничої\nбази, створення умов для самостійної зайнятості населення;\nж) для сіл - створення умов для продуктивної зайнятості та\nзбільшення доходів сільського населення, стабільного\nфункціонування і розвитку соціальної інфраструктури з урахуванням\nхарактеру розселення і регіональної специфіки проживання населення\nу сільських населених пунктах, забезпечення мережами водо-, газо-\nі енергопостачання, дорогами.\n5. Визначення територій, розвиток яких\nпотребує державної підтримки\nЗ метою забезпечення ефективного використання територій, що\nмають особливу господарську, екологічну, наукову, естетичну\nцінність, передбачається розвиток за державної підтримки:\nтериторій з критичним рівнем виробничо-містобудівного\nосвоєння та природно-техногенної небезпеки і низьким рівнем\nзабезпеченості природними ресурсами - Донбасу, міст з населенням\nпонад 500 тис. чоловік (Києва, Харкова, Дніпропетровська, Одеси,\nЛьвова, Запоріжжя, Кривого Рогу, Миколаєва), а також Севастополя,\nСімферополя, Херсона, Керчі, Красноперекопська, Нововолинська,\nЧервонограда;\nтериторій із значним природоохоронним, рекреаційним,\nоздоровчим, історико-культурним потенціалом, високим рівнем\nвиробничо-містобудівного освоєння та природно-техногенної\nнебезпеки - приміські зони міст Києва, Харкова, Дніпропетровська,\nа також Кримське узбережжя Чорного моря, Закарпатська область,\nзаплави річки Сіверський Донець, курорти Бердянськ, Трускавець,\nгирла річок Дніпра, Дунаю, Дністра, Південного Бугу;\nтериторій із значним природоохоронним, рекреаційним,\nоздоровчим та історико-культурним потенціалом і низьким рівнем\nрозвитку соціальної та інженерно-транспортної інфраструктури і\nприродно-техногенної небезпеки - Полісся, Східні Карпати,\nузбережжя Азовського моря, район Чорноморського біосферного\nзаповідника;\nтериторій з високим рівнем радіаційного забруднення -\nКиївська, Житомирська, Рівненська та Чернігівська області.\n6. Розвиток соціальної інфраструктури\nЗ метою забезпечення громадян житлом і соціально-культурним\nобслуговуванням відповідно до гарантованих державою соціальних\nстандартів здійснити заходи щодо:\nнарощування обсягу житлового будівництва з підвищенням його\nякості та показника середньої житлової забезпеченості;\nрозвитку мережі закладів і установ у сфері охорони здоров'я,\nосвіти, культури, фізичної культури та спорту, торгівлі і\nгромадського харчування, комунального господарства;\nформування та розвитку (з урахуванням характеру розселення і\nрегіональної специфіки) системи міжселенного соціально-культурного\nобслуговування населення;\nзапровадження нових форм соціально-культурного обслуговування\nв сільській місцевості з урахуванням регіональних особливостей.\n7. Розвиток інженерно-транспортної інфраструктури\nЗ метою задоволення потреб населення та економіки в\nпасажиро- і вантажоперевезеннях, у водних та енергетичних ресурсах\nзабезпечити:\nефективне використання потужного транзитного потенціалу\nкраїни з інтеграцією її транспортного комплексу до європейської та\nсвітової транспортно-комунікаційної системи;\nстворення національної мережі міжнародних транспортних\nкоридорів, що забезпечуватиме зв'язок головних науково-виробничих\nі соціально-культурних центрів України з іншими країнами та\nстимулюватиме розвиток територій, прилеглих до цих транспортних\nкоридорів;\nбудівництво нових та реконструкцію існуючих магістральних і\nрегіональних транспортних комунікацій для поліпшення зв'язків\nцентрів систем розселення з населеними пунктами в зоні їх впливу,\nосновних промислових районів - з узбережжям Чорного та Азовського\nморів;\nбудівництво транспортних обходів міст з населенням\nпонад 500 тис. чоловік;\nпродовження робіт з реконструкції та розширення Державного\nміжнародного аеропорту \"Бориспіль\", а також регіональних\nміжнародних аеропортів \"Харків\", \"Дніпропетровськ\", \"Донецьк\",\n\"Одеса\", \"Львів\", \"Сімферополь\";\nінтенсивний розвиток швидкісних видів електротранспорту,\nорганізацію швидкісного руху пасажирських поїздів з інтеграцією\nмережі залізниць і автомобільних доріг України до європейської\nсистеми швидкісних магістралей;\nмодернізацію та розвиток водопровідно-каналізаційного\nгосподарства, впровадження раціональних норм водоспоживання,\nтехнологій водопідготовки та очищення стічних вод, засобів обліку\nта контролю за споживанням води;\nдиверсифікацію джерел постачання в Україну енергетичних\nресурсів з формуванням нафтотранспортного коридору\nЄвропа - Кавказ - Азія, завершенням будівництва нафтотерміналу\n\"Південний\", підключенням нафтопроводу Одеса - Броди до\nєвропейської нафтотранспортної мережі та залученням додаткових\nджерел газопостачання;\nмодернізацію існуючих та будівництво нових екобезпечних\nгенеруючих потужностей, в основному на територіях розміщення\nатомних і теплових електростанцій, розвиток нетрадиційної\nенергетики на територіях, придатних для цього за\nприродно-кліматичними умовами.\n8. Формування національної екологічної мережі\nЗ метою формування національної екологічної мережі як\nскладової Всеєвропейської екологічної мережі та підтримання\nжиттєзабезпечуючих функцій довкілля, створення необхідних умов для\nреструктуризації та зниження антропогенного впливу на нього до\nекологічно допустимого рівня забезпечити:\nрозширення площі територій національної екологічної мережі\nшляхом:\nа) створення об'єктів природно-заповідного фонду на\nтериторіях, що відповідають умовам забезпечення охорони особливо\nцінних природних комплексів та об'єктів;\nб) збільшення площі існуючих територій та об'єктів\nприродно-заповідного фонду;\nв) збереження природних ландшафтів на ділянках, що мають\nісторико-культурну цінність;\nг) включення до програм екологічного оздоровлення басейнів\nрічок Сіверського Дінця, Південного Бугу, Дністра, Дунаю,\nЗахідного Бугу заходів щодо створення та упорядження водоохоронних\nзон і прибережних захисних смуг водних об'єктів, запровадження\nособливого режиму використання земель на ділянках витоку річок;\nґ) формування транскордонних природоохоронних територій\nміжнародного значення;\nд) створення захисних лісових насаджень та полезахисних\nлісових смуг, залуження земель;\nе) консервації деградованих і забруднених земель з наступною\nїх натуралізацією;\nє) збереження природних ландшафтів на землях промисловості,\nтранспорту, зв'язку, оборони;\nж) екологічно доцільне збільшення площі лісів;\nформування єдиної територіальної системи, що об'єднує\nелементи національної екологічної мережі, встановлення\nспеціального режиму її охорони та використання цих територій.\n\nРозділ IV\n\nРЕАЛІЗАЦІЯ ГЕНЕРАЛЬНОЇ СХЕМИ\n1. Етапи реалізації\nРеалізація Генеральної схеми розрахована на два етапи:\n2001-2010 та 2011-2020 роки.\nНа першому етапі передбачається:\nудосконалення законодавчого, наукового, інформаційного,\nпроектного, організаційного забезпечення планування території на\nзагальнодержавному рівні;\nорганізація проведення моніторингу реалізації Генеральної\nсхеми;\nздійснення першочергових заходів щодо планування території\nвідповідно до вирішень Генеральної схеми, які забезпечуватимуть\nдосягнення найбільшого економічного, соціального та екологічного\nефекту.\nНа другому етапі передбачається здійснення заходів щодо\nпланування території відповідно до вирішень Генеральної схеми та\nпроведення моніторингу її реалізації.\n2. Механізми забезпечення реалізації Генеральної схеми\nРеалізація Генеральної схеми забезпечується органами\nдержавної влади та органами місцевого самоврядування в порядку,\nвизначеному законодавством.\nЗ метою забезпечення реалізації Генеральної схеми:\nКабінет Міністрів України:\nготує та подає на затвердження Верховній Раді України проекти\nзаконодавчих актів, пов'язаних з використанням території України;\nвраховує вирішення Генеральної схеми у процесі підготовки\nпрогнозів і державних програм економічного і соціального розвитку\nУкраїни, схем розвитку окремих галузей економіки, інших державних\nпрограм з питань охорони земель, охорони здоров'я населення,\nохорони природи, розвитку інженерно-транспортної інфраструктури,\nзбереження історико-культурної спадщини, розвитку туризму,\nприйняття рішень щодо регулювання використання територій\nзагальнодержавного значення;\nорганізовує проведення моніторингу реалізації Генеральної\nсхеми та здійснення аналізу змін у пріоритетних напрямах\nвикористання території України;\nприймає рішення про розроблення схем планування окремих\nчастин території України.\nЦентральний орган виконавчої влади, що забезпечує формування\nдержавної політики у сфері містобудування: { Абзац восьмий\nпідрозділу 2 розділу IV із змінами, внесеними згідно із Законом\nN 5459-VI ( 5459-17 ) від 16.10.2012 }\nпроводить моніторинг реалізації Генеральної схеми;\nзабезпечує підготовку проекту щорічної доповіді про стан\nреалізації Генеральної схеми та пропозицій про внесення до цієї\nсхеми необхідних змін та подає їх Кабінету Міністрів України для\nприйняття відповідних рішень;\nвизначає першочергові заходи щодо планування території з\nпроведенням оцінки результатів їх виконання і вартості та\nнеобхідні кошти при підготовці проекту Державного бюджету України\nна наступний рік;\nвносить Кабінету Міністрів України пропозиції щодо\nвдосконалення законодавчого, наукового, інформаційного,\nпроектного, організаційного забезпечення реалізації Генеральної\nсхеми;\nнадає Раді міністрів Автономної Республіки Крим, обласним,\nКиївській та Севастопольській міським державним адміністраціям\nвимоги щодо врахування загальнодержавних інтересів під час\nпланування територій цих адміністративно-територіальних одиниць, а\nтакож висновки щодо врахування зазначених вимог у складі\nрозробленої містобудівної документації;\nготує пропозиції щодо розроблення схем планування окремих\nчастин території України і подає їх на розгляд Кабінету Міністрів\nУкраїни;\nпогоджує в установленому порядку нормативно-правові акти, що\nприймаються іншими центральними органами виконавчої влади, з\nпитань, що стосуються планування та регулювання використання\nтериторій.\nРада міністрів Автономної Республіки Крим, обласні, Київська\nта Севастопольська міські державні адміністрації подають до\nцентрального органу виконавчої влади, що забезпечує формування\nдержавної політики у сфері містобудування, пропозиції щодо\nкоригування Генеральної схеми та інформують цей орган про\nрезультати моніторингу її реалізації в частині, що стосується\nвідповідної адміністративно-територіальної одиниці. { Абзац\nшістнадцятий підрозділу 2 розділу IV із змінами, внесеними згідно\nіз Законом N 5459-VI ( 5459-17 ) від 16.10.2012 }\n\nПро Генеральну схему планування території України\nЗакон України від 07.02.2002 № 3059-III\n\nРедакція від 18.11.2012 , підстава — 5459-VI\nПостійна адреса:\nhttps://zakon.rada.gov.ua/go/3059-14\nЗаконодавство України\nстаном на 22.02.2026\n\nчинний"
    }
  ],
  "definitions": []
}