{
  "id": "ua-law-393-16",
  "type": "statute",
  "title": "Закон України (393-16)",
  "title_en": "",
  "short_name": "393-16",
  "status": "in_force",
  "issued_date": "2006-11-29",
  "url": "https://zakon.rada.gov.ua/laws/show/393-16",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\n{ Закон втратив чинність на підставі Кодексу\nN 5403-VI ( 5403-17 ) від 02.10.2012, ВВР,\n2013, N 34-35, ст.458 }\nПро внесення змін до статті 10 Закону України\n\"Про пожежну безпеку\"\n( Відомості Верховної Ради України (ВВР), 2007, N 4, ст.34 )\n\nВерховна Рада України п о с т а н о в л я є :\n1. Статтю 10 Закону України \"Про пожежну безпеку\" ( 3745-12 )\n(Відомості Верховної Ради України, 1994 р., N 5, ст. 21) викласти\nв такій редакції:\n\" Стаття 10. Дотримання вимог пожежної безпеки при\nпроектуванні, будівництві та реконструкції\nоб'єктів виробничого та іншого призначення\nВиробничі, жилі, інші будівлі та споруди, устаткування,\nтранспортні засоби, що вводяться в дію чи в експлуатацію після\nзавершення будівництва, реконструкції або технічного\nпереоснащення, а також технологічні процеси та продукція повинні\nвідповідати вимогам нормативних актів з пожежної безпеки.\nЗабороняється будівництво, реконструкція, технічне\nпереоснащення приміщень, об'єктів виробничого та іншого\nпризначення, впровадження нових технологій, випуск\nпожежонебезпечної продукції без попередньої експертизи (перевірки)\nпроектної та іншої документації на відповідність нормативним актам\nз пожежної безпеки. Фінансування таких робіт може провадитися лише\nпісля одержання позитивних результатів експертизи.\nПроектні організації зобов'язані здійснювати авторський\nнагляд за додержанням проектних рішень з пожежної безпеки при\nбудівництві, реконструкції, технічному переоснащенні та\nексплуатації запроектованих ними об'єктів.\nНа машини, механізми, устаткування, транспортні засоби і\nтехнологічні процеси, що впроваджуються у виробництво, а також на\nпродукцію, в стандартах на які містяться вимоги щодо пожежної\nбезпеки, повинен бути сертифікат, що засвідчує безпеку їх\nвикористання, виданий в установленому порядку.\nПридбані за кордоном машини, механізми, устаткування,\nтранспортні засоби, технологічне обладнання вводяться в\nексплуатацію лише за умови відповідності їх вимогам нормативних\nактів з пожежної безпеки, що діють в Україні.\nЗабороняється застосування в будівництві та на виробництві\nматеріалів і речовин, на які немає даних щодо пожежної безпеки.\nПроектування, реконструкція, технічне переоснащення та\nбудівництво об'єктів, що здійснюються іноземними фірмами, повинні\nвідповідати вимогам нормативно-правових актів України.\nДіяльність новостворених підприємств, введення в експлуатацію\nнових і реконструйованих виробничих, жилих об'єктів та об'єктів\nіншого призначення, впровадження нових технологій, передача на\nвиробництво зразків нових пожежонебезпечних машин, механізмів,\nустаткування та продукції, оренда будь-яких приміщень здійснюються\nпісля одержання на це дозволу органів державного пожежного\nнагляду, крім випадків, коли ведення господарської діяльності\nможливе за декларативним принципом, що визначається законодавством\nпро дозвільну систему у сфері господарської діяльності. Дозвіл\nвидається безоплатно. При прийнятті об'єктів в експлуатацію\nкомісією за участю органів державного пожежного нагляду дозвіл не\nоформляється.\nНовостворені підприємства, в тому числі ті, що розміщуються в\nорендованих приміщеннях, які не змінюють виду своєї діяльності\n(крім потенційно небезпечних об'єктів) або не належать до\nкатегорії вибухопожежонебезпечних та об'єктів з масовим\nперебуванням людей і не розміщуються на території або всередині\nзазначених об'єктів, можуть започатковувати свою діяльність за\nдекларативним принципом. Якщо зазначені підприємства належать до\nкатегорії пожежонебезпечних об'єктів, вони можуть започатковувати\nсвою діяльність за декларативним принципом за умови укладення\nдоговорів добровільного страхування відповідальності перед третіми\nособами. Перелік таких об'єктів, порядок та форма повідомлення\nвстановлюються Кабінетом Міністрів України.\nПідставою для видачі дозволу є висновок, що оформляється за\nрезультатами оцінки (експертизи) протипожежного стану\nпідприємства, об'єкта чи приміщення, що проводиться органом\nдержавного пожежного нагляду або іншою юридичною (фізичною)\nособою, яка одержала ліцензію на проведення такої оцінки\n(експертизи).\nОрган державного пожежного нагляду протягом п'яти робочих\nднів після подання заявником документів приймає рішення про видачу\nдозволу або про відмову в його видачі у разі виявлення фактів\nпорушення правил пожежної безпеки, що може призвести до виникнення\nпожежі або створення перешкод у її гасінні та евакуації людей. З\nтих же підстав здійснюється анулювання дозволу.\nЕкспертиза проектів щодо пожежної безпеки та видача дозволів\nпроводиться органами державного пожежного нагляду в порядку,\nвстановленому Кабінетом Міністрів України. Органи державного\nпожежного нагляду також беруть участь у прийнятті об'єктів в\nексплуатацію\".\n2. Цей Закон набирає чинності з дня його опублікування.\n\nПрезидент України В.ЮЩЕНКО\n\nм. Київ, 29 листопада 2006 року\nN 393-V\n\nПро внесення змін до статті 10 Закону України \"Про пожежну безпеку\"\nЗакон України від 29.11.2006 № 393-V\n\nВтрата чинності від 01.07.2013 , підстава — 5403-VI\nПостійна адреса:\nhttps://zakon.rada.gov.ua/go/393-16\nЗаконодавство України\nстаном на 22.02.2026\n\nвтратив чинність"
    }
  ],
  "definitions": []
}