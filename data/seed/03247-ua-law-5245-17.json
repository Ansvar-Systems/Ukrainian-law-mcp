{
  "id": "ua-law-5245-17",
  "type": "statute",
  "title": "Закон України (5245-17)",
  "title_en": "",
  "short_name": "5245-17",
  "status": "in_force",
  "issued_date": "2012-09-06",
  "url": "https://zakon.rada.gov.ua/laws/show/5245-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законодавчих актів України щодо розмежування земель державної та комунальної власності\n\n(Відомості Верховної Ради (ВВР), 2013, № 36, ст.472)\n\n{Із змінами, внесеними згідно із Законом\n\n№ 233-VII від 14.05.2013 , ВВР, 2014, № 11, ст.136\n\n№ 1423-IX від 28.04.2021 }\n\nВерховна Рада України постановляє:\n\nI. Внести зміни до таких законодавчих актів України:\n\n1. У Земельному кодексі України (Відомості Верховної Ради України, 2002 р., № 3-4, ст. 27):\n\n1) пункт \"ґ\" статті 6 викласти в такій редакції:\n\n\"ґ) погодження питань, пов’язаних із зміною цільового призначення особливо цінних земель державної та комунальної власності, припиненням права постійного користування ними відповідно до цього Кодексу\";\n\n2) частину першу статті 15 доповнити пунктом \"і\" такого змісту:\n\n\"і) розпорядження землями сільськогосподарського призначення державної власності відповідно до повноважень, визначених цим Кодексом\";\n\n3) статтю 20 доповнити частинами шостою і сьомою такого змісту:\n\n\"6. Зміна цільового призначення особливо цінних земель допускається лише для розміщення на них об’єктів загальнодержавного значення, доріг, ліній електропередачі та зв’язку, трубопроводів, осушувальних і зрошувальних каналів, геодезичних пунктів, житла, об’єктів соціально-культурного призначення, об’єктів, пов’язаних з видобуванням корисних копалин, нафтових і газових свердловин та виробничих споруд, пов’язаних з їх експлуатацією, а також у разі відчуження земельних ділянок для суспільних потреб чи з мотивів суспільної необхідності, віднесення земель, зазначених у пунктах \"а\" і \"б\" частини першої статті 150 цього Кодексу, до земель природно-заповідного фонду та іншого природоохоронного призначення, земель історико-культурного призначення.\n\nВіднесення особливо цінних земель державної чи комунальної власності, визначених у пунктах \"а\" і \"б\" частини першої статті 150 цього Кодексу, до земель інших категорій здійснюється за погодженням з Верховною Радою України.\n\nПогодження матеріалів місця розташування об’єкта, що передбачається розмістити на земельній ділянці особливо цінних земель державної чи комунальної власності із зміною її цільового призначення, здійснюється за погодженням з Верховною Радою України в порядку, визначеному статтею 151 цього Кодексу.\n\n7. Зміна цільового призначення земельних ділянок природно-заповідного та іншого природоохоронного призначення, історико-культурного, лісогосподарського призначення, що перебувають у державній чи комунальній власності, здійснюється за погодженням з Кабінетом Міністрів України\";\n\n4) частину другу статті 77 викласти в такій редакції:\n\n\"2. Землі оборони можуть перебувати лише в державній власності\";\n\n5) у статті 83:\n\nчастину другу викласти в такій редакції:\n\n\"2. У комунальній власності перебувають:\n\nа) усі землі в межах населених пунктів, крім земельних ділянок приватної та державної власності;\n\nб) земельні ділянки, на яких розташовані будівлі, споруди, інші об’єкти нерухомого майна комунальної власності незалежно від місця їх розташування\";\n\nпісля частини другої доповнити новою частиною такого змісту:\n\n\"3. Земельні ділянки державної власності, які передбачається використати для розміщення об’єктів, призначених для обслуговування потреб територіальної громади (комунальних підприємств, установ, організацій, громадських пасовищ, кладовищ, місць знешкодження та утилізації відходів, рекреаційних об’єктів тощо), а також земельні ділянки, які відповідно до затвердженої містобудівної документації передбачається включити у межі населених пунктів, за рішеннями органів виконавчої влади передаються у комунальну власність\".\n\nУ зв’язку з цим частини третю - п’яту вважати відповідно частинами четвертою - шостою;\n\nу частині п’ятій:\n\nпункт \"б\" викласти в такій редакції:\n\n\"б) відчуження земельних ділянок для суспільних потреб та з мотивів суспільної необхідності відповідно до закону\";\n\nпункт \"г -1 \" виключити;\n\nдруге речення частини шостої викласти в такій редакції: \"Управління зазначеними земельними ділянками здійснюється відповідно до закону\";\n\n6) у статті 84:\n\nчастину другу викласти в такій редакції:\n\n\"2. Право державної власності на землю набувається і реалізується державою через органи виконавчої влади відповідно до повноважень, визначених цим Кодексом\";\n\nчастину третю виключити;\n\nу частині четвертій:\n\nпункт \"з\" викласти в такій редакції:\n\n\"з) земельні ділянки, закріплені за вищими навчальними закладами державної форми власності\";\n\nпункт \"и\" виключити;\n\nдоповнити пунктом \"і\" такого змісту:\n\n\"і) земельні ділянки, що використовуються Чорноморським флотом Російської Федерації на території України на підставі міжнародних договорів, згода на обов’язковість яких надана Верховною Радою України\";\n\nпункт \"д\" частини п’ятої виключити;\n\n7) у статті 86:\n\nназву викласти в такій редакції:\n\n\" Стаття 86. Спільна власність на земельну ділянку\";\n\nчастину другу викласти в такій редакції:\n\n\"2. Суб’єктами права спільної власності на земельну ділянку можуть бути громадяни та юридичні особи, а також держава, територіальні громади\";\n\n8) у статті 116:\n\nназву доповнити словами \"із земель державної та комунальної власності\";\n\nчастину п’яту викласти в такій редакції:\n\n\"5. Земельні ділянки, які перебувають у власності чи користуванні громадян або юридичних осіб, передаються у власність чи користування за рішенням органів виконавчої влади чи органів місцевого самоврядування лише після припинення права власності чи користування ними в порядку, визначеному законом\";\n\n9) статтю 117 викласти в такій редакції:\n\n\" Стаття 117. Передача земельних ділянок державної власності у комунальну власність чи земельних ділянок комунальної власності у державну власність\n\n1. Передача земельних ділянок державної власності у комунальну власність чи навпаки здійснюється за рішеннями відповідних органів виконавчої влади чи органів місцевого самоврядування, які здійснюють розпорядження землями державної чи комунальної власності відповідно до повноважень, визначених цим Кодексом.\n\nУ рішенні органів виконавчої влади чи органів місцевого самоврядування про передачу земельної ділянки у державну чи комунальну власність зазначаються кадастровий номер земельної ділянки, її місце розташування, площа, цільове призначення, відомості про обтяження речових прав на земельну ділянку, обмеження у її використанні.\n\nНа підставі рішення органів виконавчої влади чи органів місцевого самоврядування про передачу земельної ділянки у державну чи комунальну власність складається акт приймання-передачі такої земельної ділянки.\n\nРішення органів виконавчої влади чи органів місцевого самоврядування про передачу земельної ділянки у державну чи комунальну власність разом з актом приймання-передачі такої земельної ділянки є підставою для державної реєстрації права власності держави, територіальної громади на неї.\n\n2. До земель державної власності, які не можуть передаватися у комунальну власність, належать земельні ділянки, що використовуються Чорноморським флотом Російської Федерації на території України на підставі міжнародних договорів, згода на обов’язковість яких надана Верховною Радою України, земельні ділянки, на яких розташовані будівлі, споруди, інші об’єкти нерухомого майна державної власності, а також земельні ділянки, які перебувають у постійному користуванні органів державної влади, державних підприємств, установ, організацій, крім випадків передачі таких об’єктів у комунальну власність.\n\n3. До земель комунальної власності, які не можуть передаватися у державну власність, належать земельні ділянки, на яких розташовані будівлі, споруди, інші об’єкти нерухомого майна комунальної власності, а також земельні ділянки, які перебувають у постійному користуванні органів місцевого самоврядування, комунальних підприємств, установ, організацій, крім випадків передачі таких об’єктів у державну власність\";\n\n10) у статті 118:\n\nу частинах першій і шостій слова \"відповідної районної, Київської чи Севастопольської міської державної адміністрації або сільської, селищної, міської ради за місцезнаходженням земельної ділянки\" замінити словами та цифрами \"відповідного органу виконавчої влади або органу місцевого самоврядування, який передає земельні ділянки державної чи комунальної власності у власність відповідно до повноважень, визначених статтею 122 цього Кодексу\";\n\nу частині третій слова \"відповідно до сільської, селищної, міської ради або Ради міністрів Автономної Республіки Крим, районної, Київської чи Севастопольської міської державної адміністрації\" замінити словами та цифрами \"до відповідного органу виконавчої влади або органу місцевого самоврядування, який передає земельні ділянки державної чи комунальної власності у власність відповідно до повноважень, визначених статтею 122 цього Кодексу\";\n\nв абзаці першому частини сьомої та частині дев’ятій слова \"Рада міністрів Автономної Республіки Крим, районна, Київська чи Севастопольська міська державна адміністрація або сільська, селищна, міська рада\" замінити словами та цифрами \"Відповідний орган виконавчої влади або орган місцевого самоврядування, який передає земельні ділянки державної чи комунальної власності у власність відповідно до повноважень, визначених статтею 122 цього Кодексу\";\n\n11) статтю 122 викласти в такій редакції:\n\n\" Стаття 122. Повноваження органів виконавчої влади, Верховної Ради Автономної Республіки Крим, органів місцевого самоврядування щодо передачі земельних ділянок у власність або у користування\n\n1. Сільські, селищні, міські ради передають земельні ділянки у власність або у користування із земель комунальної власності відповідних територіальних громад для всіх потреб.\n\n2. Верховна Рада Автономної Республіки Крим, обласні, районні ради передають земельні ділянки у власність або у користування з відповідних земель спільної власності територіальних громад для всіх потреб.\n\n3. Районні державні адміністрації на їхній території передають земельні ділянки із земель державної власності, крім випадків, визначених частинами четвертою і восьмою цієї статті, у власність або у користування у межах сіл, селищ, міст районного значення для всіх потреб та за межами населених пунктів для:\n\nа) ведення водного господарства;\n\nб) будівництва об’єктів, пов’язаних з обслуговуванням жителів територіальної громади району (шкіл, закладів культури, лікарень, підприємств торгівлі тощо), з урахуванням вимог частини сьомої цієї статті;\n\nв) індивідуального дачного будівництва.\n\n4. Центральний орган виконавчої влади з питань земельних ресурсів у галузі земельних відносин та його територіальні органи передають земельні ділянки сільськогосподарського призначення державної власності, крім випадків, визначених частиною восьмою цієї статті, у власність або у користування для всіх потреб.\n\n5. Обласні державні адміністрації на їхній території передають земельні ділянки із земель державної власності, крім випадків, визначених частинами третьою, четвертою і восьмою цієї статті, у власність або у користування у межах міст обласного значення та за межами населених пунктів, а також земельні ділянки, що не входять до складу певного району, або у випадках, коли районна державна адміністрація не утворена, для всіх потреб.\n\n6. Київська та Севастопольська міські державні адміністрації у межах їхніх територій передають земельні ділянки із земель державної власності, крім випадків, визначених частинами четвертою і восьмою цієї статті, у власність або у користування для всіх потреб.\n\n7. Рада міністрів Автономної Республіки Крим на території Автономної Республіки Крим передає земельні ділянки із земель державної власності, крім випадків, визначених частинами третьою, четвертою і восьмою цієї статті, у власність або у користування у межах сіл, селищ, міст, що не входять до складу певного району, та за межами населених пунктів для всіх потреб, а також погоджує передачу таких земель у власність або у користування районними державними адміністраціями на їхній території для будівництва об’єктів, пов’язаних з обслуговуванням жителів територіальної громади району (шкіл, закладів культури, лікарень, підприємств торгівлі тощо).\n\n8. Кабінет Міністрів України передає земельні ділянки із земель державної власності у власність або у користування у випадках, визначених статтею 149 цього Кодексу, та земельні ділянки дна територіального моря, а також передає земельні ділянки сільськогосподарського призначення державної власності до статутного капіталу державного земельного банку, який стовідсотково належить державі та не підлягає приватизації.\n\n9. Державні органи приватизації здійснюють продаж земельних ділянок, на яких розташовані об’єкти, які підлягають приватизації\";\n\n12) у статті 123:\n\nчастину першу доповнити абзацом шостим такого змісту:\n\n\"Земельні ділянки державної та комунальної власності, на яких розташовані будівлі, споруди, інші об’єкти нерухомого майна, що перебувають у державній та комунальній власності, передаються особам, зазначеним у пункті \"а\" частини другої статті 92 цього Кодексу, лише на праві постійного користування\";\n\nв абзаці першому частини другої слова \"відповідної сільської, селищної, міської, районної, обласної ради, Кабінету Міністрів України, Ради міністрів Автономної Республіки Крим, місцевої державної адміністрації\" замінити словами та цифрами \"відповідного органу виконавчої влади або органу місцевого самоврядування, які відповідно до повноважень, визначених статтею 122 цього Кодексу, передають у власність або користування такі земельні ділянки\";\n\nчастини сьому і восьму замінити трьома частинами такого змісту:\n\n\"7. Якщо земельна ділянка надається у користування за погодженням з Верховною Радою України, погоджений проект землеустрою щодо відведення земельної ділянки подається до Ради міністрів Автономної Республіки Крим, обласних, Київської та Севастопольської міських державних адміністрацій, які із своїми пропозиціями та позитивним висновком державної експертизи землевпорядної документації подають зазначений проект до Кабінету Міністрів України, який розглядає ці матеріали та подає їх до Верховної Ради України для прийняття відповідного рішення.\n\n8. Якщо земельна ділянка надається у користування за рішенням Кабінету Міністрів України або за погодженням з Кабінетом Міністрів України, погоджений проект землеустрою щодо відведення земельної ділянки подається відповідно до Ради міністрів Автономної Республіки Крим, обласних, Київської та Севастопольської міських державних адміністрацій, які розглядають його і в місячний строк подають зазначений проект із своїми пропозиціями та позитивним висновком державної експертизи землевпорядної документації до Кабінету Міністрів України для прийняття відповідного рішення.\n\n9. Якщо земельна ділянка надається у користування Верховною Радою Автономної Республіки Крим, погоджений проект землеустрою щодо відведення земельної ділянки (а у разі необхідності здійснення обов’язкової державної експертизи землевпорядної документації згідно із законом - після отримання позитивного висновку державної експертизи) подається до Ради міністрів Автономної Республіки Крим, яка розглядає його і в місячний строк подає зазначений проект із своїми пропозиціями до Верховної Ради Автономної Республіки Крим\".\n\nУ зв’язку з цим частини дев’яту - одинадцяту вважати відповідно частинами десятою - дванадцятою;\n\nпісля частини десятої доповнити двома новими частинами такого змісту:\n\n\"11. У разі надання земельних ділянок державної власності у постійне користування підприємствам, установам, організаціям комунальної власності одночасно здійснюється передача земельних ділянок державної власності у комунальну власність і навпаки.\n\n12. На підставі рішення про передачу будівлі, споруди, іншого об’єкта нерухомого майна державної власності у комунальну власність приймається рішення про передачу у комунальну власність земельної ділянки, на якій розміщений об’єкт передачі.\n\nНа підставі рішення про передачу будівлі, споруди, іншого об’єкта нерухомого майна комунальної власності у державну власність, також передається у державну власність земельна ділянка, на якій розміщений об’єкт передачі\".\n\nУ зв’язку з цим частини одинадцяту і дванадцяту вважати відповідно частинами тринадцятою і чотирнадцятою;\n\n13) в абзаці першому частини першої статті 133 слова \"земельні ділянки, які належать громадянам та юридичним особам на праві власності\" замінити словами \"земельні ділянки державної, комунальної та приватної власності, якщо інше не встановлено законом\";\n\n14) доповнити статтею 148 -1 такого змісту:\n\n\" Стаття 148 -1 . Перехід права власності на земельні ділянки, що перебувають у користуванні\n\n1. До особи, яка набула право власності на земельну ділянку, що перебуває у користуванні іншої особи, з моменту переходу права власності на земельну ділянку переходять права та обов’язки попереднього власника земельної ділянки за чинними договорами оренди, суперфіцію, емфітевзису, земельного сервітуту щодо такої земельної ділянки.\n\n2. У разі переходу права власності на земельну ділянку, що перебуває у постійному користуванні, від держави до територіальної громади або від територіальної громади до держави до набувача земельної ділянки переходять права та обов’язки власника земельної ділянки за правовідносинами постійного користування нею.\n\n3. Особа, яка набула право власності на земельну ділянку, протягом одного місяця з дня набуття права власності на неї зобов’язана повідомити про це її користувачів із зазначенням:\n\nкадастрового номера (за наявності), місця розташування та площі земельної ділянки;\n\nнайменування (для юридичних осіб), прізвища, ім’я, по батькові (для фізичних осіб) нового власника;\n\nмісця проживання (знаходження) нового власника, його поштової адреси;\n\nплатіжних реквізитів (у разі, якщо законом або договором передбачена плата за користування земельною ділянкою у грошовій формі).\n\nПовідомлення надсилається користувачу земельної ділянки рекомендованим листом з повідомленням про вручення або вручається йому особисто під розписку.\n\nПовідомлення про перехід права власності від держави до територіальної громади або навпаки підлягає опублікуванню у друкованих засобах масової інформації місцевої сфери розповсюдження із зазначенням кадастрового номера, місця розташування та площі земельної ділянки.\n\n4. За згодою сторін договору оренди, суперфіцію, емфітевзису, земельного сервітуту чи застави до такого договору можуть бути внесені зміни із зазначенням нового власника земельної ділянки.\n\n5. Вимоги цієї статті поширюються на випадки переходу повноважень від одного органу державної влади до іншого при розпорядженні земельними ділянками державної власності, які перебувають у їх постійному користуванні\";\n\n15) у статті 150:\n\nу назві слова \"їх вилучення\" замінити словами \"припинення прав на них\";\n\nчастини першу і другу викласти в такій редакції:\n\n\"1. До особливо цінних земель відносяться:\n\nа) у складі земель сільськогосподарського призначення: чорноземи нееродовані несолонцюваті на лесових породах; лучно-чорноземні незасолені несолонцюваті суглинкові ґрунти; темно-сірі опідзолені ґрунти та чорноземи опідзолені на лесах і глеюваті; бурі гірсько-лісові та дерново-буроземні глибокі і середньо глибокі ґрунти; дерново-підзолисті суглинкові ґрунти; коричневі ґрунти Південного узбережжя Криму, дернові глибокі ґрунти Закарпаття;\n\nб) торфовища з глибиною залягання торфу більше одного метра і осушені незалежно від глибини;\n\nв) землі, надані в постійне користування НВАО \"Масандра\" та підприємствам, що входять до його складу; землі дослідних полів науково-дослідних установ і навчальних закладів;\n\nг) землі природно-заповідного та іншого природоохоронного призначення, землі історико-культурного призначення.\n\n2. Припинення права постійного користування земельними ділянками особливо цінних земель, визначених у пунктах \"в\" і \"г\" частини першої цієї статті, з підстави добровільної відмови від користування ними або шляхом їх вилучення здійснюється за погодженням з Верховною Радою України\";\n\n16) у статті 173:\n\nчастину третю викласти в такій редакції:\n\n\"3. Включення земельних ділянок у межі району, села, селища, міста, району у місті не тягне за собою припинення права власності і права користування цими ділянками, крім земельних ділянок, визначених частиною четвертою цієї статті\";\n\nдоповнити частиною четвертою такого змісту:\n\n\"4. Землі та земельні ділянки державної власності, включені в межі населеного пункту (крім земель, які не можуть передаватися у комунальну власність), переходять у власність територіальної громади. Рішення про встановлення меж населеного пункту та витяги з Державного земельного кадастру про межу відповідної адміністративно-територіальної одиниці та про відповідні земельні ділянки, право власності на які переходить до територіальної громади, є підставою для державної реєстрації права комунальної власності на такі земельні ділянки\";\n\n17) у частині другій статті 209 слова \"розмежування земель державної та комунальної власності\" виключити;\n\n18) пункти 10-12 розділу Х \"Перехідні положення\" виключити.\n\n2. У статті 7 Закону України \"Про передачу об’єктів права державної та комунальної власності\" (Відомості Верховної Ради України, 1998 р., № 34, ст. 228; 2000 р., № 5, ст. 35; 2001 р., № 9, ст. 39; 2005 р., № 25, ст. 333; із змінами, внесеними Законом України від 17 травня 2012 року № 4712-VI):\n\nчастину шосту викласти в такій редакції:\n\n\"6. Право власності на об’єкт передачі виникає з дати підписання акта приймання-передачі, а у випадках, передбачених законом, - з дня державної реєстрації такого права\";\n\nдоповнити частиною сьомою такого змісту:\n\n\"7. Передача об’єкта у державну чи комунальну власність є підставою для передачі відповідно у державну чи комунальну власність земельної ділянки, на якій розміщений об’єкт передачі. Кадастровий номер та розмір такої земельної ділянки зазначаються у рішенні органу, зазначеного у статті 4 цього Закону, про передачу відповідного об’єкта у державну чи комунальну власність\".\n\n3. У Законі України \"Про землеустрій\" (Відомості Верховної Ради України, 2003 р., № 36, ст. 282 із наступними змінами):\n\n1) пункт \"ґ\" частини другої статті 25 виключити;\n\n2) статтю 46 доповнити частиною тринадцятою такого змісту:\n\n\"Складовою частиною проекту землеустрою щодо встановлення і зміни меж населеного пункту є перелік земельних ділянок державної власності (із зазначенням їх кадастрових номерів, місцезнаходження, площі та цільового призначення), які переходять у комунальну власність відповідної територіальної громади\";\n\n3) статтю 49 виключити;\n\n4) частину першу статті 50 викласти в такій редакції:\n\n\"Проект землеустрою щодо відведення земельної ділянки розробляється у разі формування нової земельної ділянки (крім поділу та об’єднання) або зміни цільового призначення земельної ділянки\".\n\n4. Частину четверту статті 4 Закону України \"Про оренду землі\" (Відомості Верховної Ради України, 2004 р., № 10, ст. 102) викласти в такій редакції:\n\n\"Орендодавцями земельних ділянок, що перебувають у державній власності, є органи виконавчої влади, які відповідно до закону передають земельні ділянки у власність або користування\".\n\n5. Абзац шостий частини першої статті 9 Закону України \"Про державну експертизу землевпорядної документації\" (Відомості Верховної Ради України, 2004 р., № 38, ст. 471; 2008 р., № 48, ст. 358; 2010 р., № 5, ст. 40; із змінами, внесеними Законом України від 21 червня 2012 року № 5003-VI) виключити.\n\n6. Пункт 4 розділу II \"Прикінцеві та перехідні положення\" Закону України \"Про внесення змін до Закону України \"Про державну реєстрацію речових прав на нерухоме майно та їх обмежень\" та інших законодавчих актів України\" (Відомості Верховної Ради України, 2010 р., № 18, ст. 141; із змінами, внесеними законами України від 9 грудня 2011 року № 4152-VI та від 4 липня 2012 року № 5037-VI) виключити.\n\n7. Пункт 4 частини першої статті 19 Закону України \"Про Раду міністрів Автономної Республіки Крим\" (Відомості Верховної Ради України, 2012 р., № 2-3, ст. 3) виключити.\n\n8. У Законі України \"Про Державний земельний кадастр\" (Відомості Верховної Ради України, 2012 р., № 8, ст. 61):\n\n1) в абзаці першому частини першої статті 32 слова \"адміністративно-територіальної одиниці та про затвердження документації із землеустрою\" замінити словами \"адміністративно-територіальної одиниці, про затвердження документації із землеустрою\";\n\n2) у розділі VII \"Прикінцеві та перехідні положення\":\n\nабзац сьомий підпункту \"б\" підпункту 2 пункту 5 викласти в такій редакції:\n\n\"шляхом визначення меж земельних ділянок державної чи комунальної власності за проектами землеустрою щодо впорядкування територій населених пунктів\";\n\nу пункті 7 слова \"До розмежування земель державної та комунальної власності формування земельних ділянок із земель запасу, не переданих у власність та користування\" замінити словами \"До державної реєстрації права державної чи комунальної власності на земельні ділянки формування земельних ділянок за рахунок земель державної та комунальної власності\".\n\nII. Прикінцеві та перехідні положення\n\n1. Цей Закон набирає чинності з 1 січня 2013 року.\n\n2. Визнати таким, що втратив чинність, Закон України \"Про розмежування земель державної та комунальної власності\" (Відомості Верховної Ради України, 2004 р., № 35, ст. 411; 2008 р., № 27-28, ст. 253; 2009 р., № 23, ст. 281; 2012 р., № 8, ст.61).\n\n3. З дня набрання чинності цим Законом землями комунальної власності відповідних територіальних громад вважаються:\n\nа) земельні ділянки:\n\nна яких розташовані будівлі, споруди, інші об’єкти нерухомого майна комунальної власності відповідної територіальної громади;\n\nякі перебувають у постійному користуванні органів місцевого самоврядування, комунальних підприємств, установ, організацій;\n\nб) всі інші землі, розташовані в межах відповідних населених пунктів, крім земельних ділянок приватної власності та земельних ділянок, зазначених у підпунктах \"а\" і \"б\" пункту 4 цього розділу.\n\n4. У державній власності залишаються:\n\nа) розташовані в межах населених пунктів земельні ділянки:\n\nна яких розташовані будівлі, споруди, інші об’єкти нерухомого майна державної власності;\n\nякі перебувають у постійному користуванні органів державної влади, державних підприємств, установ, організацій, Національної академії наук України, державних галузевих академій наук;\n\nякі належать до земель оборони;\n\nб) земельні ділянки, що використовуються Чорноморським флотом Російської Федерації на території України на підставі міжнародних договорів, згода на обов’язковість яких надана Верховною Радою України;\n\nв) землі зон відчуження та безумовного (обов’язкового) відселення, що зазнали радіоактивного забруднення внаслідок Чорнобильської катастрофи;\n\nг) усі інші землі, розташовані за межами населених пунктів, крім земельних ділянок приватної власності та земельних ділянок, зазначених у підпункті \"а\" пункту 3 цього розділу, а також земель, які відповідно до закону віднесені до комунальної власності.\n\n{ Підпункт \"г\" пункту 4 розділу ІІ із змінами, внесеними згідно із Законом № 1423-IX від 28.04.2021 }\n\n5. Державна реєстрація права держави чи територіальної громади на земельні ділянки, зазначені у пунктах 3 і 4 цього розділу, здійснюється на підставі заяви органів, які згідно із статтею 122 Земельного кодексу України передають земельні ділянки у власність або у користування, до якої додається витяг з Державного земельного кадастру про відповідну земельну ділянку.\n\n6. У разі якщо відомості про земельні ділянки, зазначені у пунктах 3 і 4 цього розділу, не внесені до Державного реєстру земель, надання дозволу на розроблення документації із землеустрою, що є підставою для державної реєстрації таких земельних ділянок, та її затвердження здійснюються відповідною сільською, селищною, міською радою.\n\n{Пункт 6 розділу ІІ в редакції Закону № 1423-IX від 28.04.2021 }\n\n7. З дня набрання чинності цим Законом землі державної та комунальної власності в Україні вважаються розмежованими.\n\n8. У разі якщо межі сіл, селищ, міст не встановлені відповідно до вимог статей 174, 175 та 176 Земельного кодексу України , визначення меж земель державної та комунальної власності здійснюється з урахуванням меж населених пунктів, зазначених у Державному земельному кадастрі.\n\n9. Державна реєстрація речових прав на земельні ділянки державної та комунальної власності, зазначених у пунктах 3 і 4 цього розділу, здійснюється в порядку, встановленому законом.\n\n{Пункт 9 розділу II в редакції Закону № 233-VII від 14.05.2013 }\n\n10. Рішення про затвердження проектів розмежування земель державної та комунальної власності, затверджені до набрання чинності цим Законом, разом з витягами із таких проектів із зазначенням кадастрових номерів земельних ділянок, які відносяться цими проектами до державної чи комунальної власності, є підставою для здійснення державної реєстрації земельних ділянок та державної реєстрації права власності держави, територіальної громади на земельні ділянки.\n\n11. Матеріали проектів землеустрою щодо розмежування земель державної та комунальної власності, розроблених, але не затверджених до набрання чинності цим Законом, можуть використовуватися при розробленні схем землеустрою і техніко-економічних обґрунтувань використання та охорони земель адміністративно-територіальних одиниць, проектів землеустрою щодо впорядкування території населених пунктів, матеріалів інвентаризації земель, а також іншої документації із землеустрою.\n\n12. Кабінету Міністрів України:\n\nпротягом шести місяців з дня опублікування цього Закону привести свої нормативно-правові акти у відповідність із цим Законом;\n\nпротягом року з дня опублікування цього Закону:\n\nзабезпечити оформлення органами державної влади, державними підприємствами, установами, організаціями права постійного користування земельними ділянками, які використовують земельні ділянки державної власності без документів, що посвідчують право користування ними;\n\nзабезпечити визначення будівель, споруд, інших об’єктів нерухомого майна державної власності, право власності на які не зареєстровано, та забезпечити здійснення державної реєстрації такого права.\n\n13. Органам місцевого самоврядування протягом року з дня опублікування цього Закону:\n\nзабезпечити оформлення комунальними підприємствами, установами, організаціями права постійного користування земельними ділянками, які використовують земельні ділянки комунальної власності без документів, що посвідчують право користування ними;\n\nзабезпечити визначення будівель, споруд, інших об’єктів нерухомого майна комунальної власності, право власності на які не зареєстровано, та забезпечити здійснення державної реєстрації такого права.\n\nПрезидент України\n\nВ.ЯНУКОВИЧ\n\nм. Київ\n\n6 вересня 2012 року\n\n№ 5245-VI\n\nПро внесення змін до деяких законодавчих актів України щодо розмежування земель державної та комунальної власності\nЗакон України від 06.09.2012 № 5245-VI\n\nРедакція від 27.05.2021 , підстава — 1423-IX\nПостійна адреса:\nhttps://zakon.rada.gov.ua/go/5245-17\nЗаконодавство України\nстаном на 22.02.2026\n\nчинний"
    }
  ],
  "definitions": []
}