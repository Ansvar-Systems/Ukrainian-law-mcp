{
  "id": "ua-law-3284-20",
  "type": "statute",
  "title": "Закон України (3284-20)",
  "title_en": "",
  "short_name": "3284-20",
  "status": "in_force",
  "issued_date": "2023-07-28",
  "url": "https://zakon.rada.gov.ua/laws/show/3284-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. У цьому Законі наведені нижче терміни вживаються в такому значенні:\n1) адміністратор спеціального публічного домену .gov.ua (далі - адміністратор) - центральний орган виконавчої влади, який здійснює адміністрування адресного простору в національному сегменті мережі Інтернет щодо використання доменних імен у спеціальному публічному домені .gov.ua, у тому числі функції з реєстрації доменних імен у домені .gov.ua та інші функції при використанні доменного імені;\n2) адміністрація публічного домену вищого рівня .ua (далі - адміністрація домену .ua) - компанія, яка на підставі угоди з громадською некомерційною Інтернет-корпорацією з призначення доменних імен та номерів (Internet Corporation for Assigned Names and Numbers, далі - ICANN) здійснює забезпечення стабільності, безпеки і надійності використання публічного домену вищого рівня .ua у міжнародній ієрархічній системі доменних імен у мережі Інтернет;\n3) адміністрування - реалізація адміністратором встановлених прав та обов’язків;\n4) видалення доменного імені у спеціальному публічному домені .gov.ua (далі - видалення доменного імені) - комплекс заходів з відкликання прав використання доменного імені;\n5) використання доменного імені у спеціальному публічному домені .gov.ua - реєстрація, перереєстрація, продовження реєстрації, видалення тощо доменних імен органами державної влади, органами місцевого самоврядування та підприємствами, установами, організаціями державної форми власності у спеціальному публічному домені .gov.ua;\n6) делегування домену .gov.ua - створення на серверах доменних імен публічного домену вищого рівня .ua формалізованого запису про інші сервери доменних імен, що забезпечують адресування відповідного імені цього домену, використання цього домену;\n7) доменне ім’я - унікальна назва, що ідентифікує домен та складається з символьного позначення, що використовується в адресному просторі мережі Інтернет;\n8) офіційний веб-сайт - сукупність програмних засобів, розміщених за унікальною адресою в мережі Інтернет, разом з інформаційними ресурсами, що перебувають у розпорядженні певних суб’єктів, яка утворюється з метою висвітлення діяльності, оприлюднення відповідно до закону інформації, взаємного обміну інформацією з фізичними та юридичними особами з питань, пов’язаних з діяльністю таких суб’єктів, є офіційним джерелом інформації від таких суб’єктів, забезпечує доступ юридичних та фізичних осіб до цих інформаційних ресурсів та інших інформаційних послуг;\n9) перереєстрація доменного імені у спеціальному публічному домені .gov.ua (далі - перереєстрація доменного імені) - комплекс заходів з передачі прав використання доменного імені;\n10) продовження реєстрації доменного імені у спеціальному публічному домені .gov.ua (далі - продовження реєстрації доменного імені) - комплекс заходів з продовження строку дії прав використання доменного імені;\n11) публічний домен вищого рівня .ua (далі - домен .ua) - публічний домен вищого рівня у міжнародній ієрархічній системі доменних імен у мережі Інтернет, який керується адміністрацією домену .ua на підставі угоди з ICANN;\n12) Реєстр доменних імен органів державної влади, органів місцевого самоврядування та підприємств, установ, організацій державної форми власності у спеціальному публічному домені .gov.ua (далі - Реєстр) - інформаційно-комунікаційна система, призначена для обробки інформації, в якій розміщено відомості про доменні імена у спеціальному публічному домені .gov.ua;\n13) реєстрант - орган державної влади, орган місцевого самоврядування та підприємство, установа, організація державної форми власності, на ім’я якого (якої) або в інтересах якого (якої) реєструється доменне ім’я у домені .gov.ua;\n14) реєстрація доменного імені у спеціальному публічному домені .gov.ua (далі - реєстрація доменного імені) - комплекс заходів з утворення запису про доменне ім’я в Реєстрі та надання прав використання доменного імені;\n15) спеціальний публічний домен .gov.ua (далі - домен .gov.ua) - спеціальний публічний домен другого рівня у публічному домені вищого рівня .ua, призначений для використання виключно органами державної влади, органами місцевого самоврядування та підприємствами, установами, організаціями державної форми власності;\n16) технічний адміністратор спеціального публічного домену .gov.ua (далі - технічний адміністратор) - суб’єкт господарювання - резидент України, наділений повноваженнями щодо здійснення заходів для забезпечення функціонування спеціального публічного домену .gov.ua, технічного обслуговування, підтримки, забезпечення безперервного функціонування Реєстру та забезпечення доступу до Реєстру відповідно до цього Закону на підставі договору, укладеного з адміністратором."
    },
    {
      "provision_ref": "art2",
      "section": "2",
      "title": "Стаття 2. Законодавство про використання доменних імен у спеціальному публічному домені .gov.ua",
      "content": "1. Законодавство про використання доменних імен у спеціальному публічному домені .gov.ua складають Конституція України , цей Закон, інші закони України, міжнародні договори України, згода на обов’язковість яких надана Верховною Радою України, інші нормативно-правові акти, прийняті на виконання цього Закону.\n2. Якщо міжнародним договором України, згода на обов’язковість якого надана Верховною Радою України, встановлено інші правила, ніж передбачені цим Законом, застосовуються правила міжнародного договору України."
    },
    {
      "provision_ref": "art3",
      "section": "3",
      "title": "Стаття 3. Сфера застосування Закону",
      "content": "1. Дія цього Закону поширюється на відносини у сфері використання доменних імен у спеціальному публічному домені .gov.ua."
    },
    {
      "provision_ref": "art4",
      "section": "4",
      "title": "Стаття 4. Суб’єкти відносин та особливості використання доменних імен у спеціальному публічному домені .gov.ua",
      "content": "1. Суб’єктами відносин у сфері використання доменних імен у домені .gov.ua є:\n1) адміністратор;\n2) технічний адміністратор;\n3) реєстранти.\n2. Функції адміністратора виконує центральний орган виконавчої влади, що забезпечує формування та реалізацію державної політики у сферах цифровізації, цифрового розвитку, цифрової економіки, цифрових інновацій та технологій, електронного урядування та електронної демократії, розвитку інформаційного суспільства, інформатизації.\n3. Жоден з елементів інформаційно-комунікаційних систем, що використовуються адміністратором у сфері використання доменних імен у домені .gov.ua, не може бути розміщений:\n1) на території України, на якій органи державної влади України тимчасово не здійснюють своїх повноважень;\n2) на території держави, визнаної державою-окупантом та/або державою-агресором щодо України;\n3) на території держави, щодо якої застосовано санкції відповідно до Закону України \"Про санкції\";\n4) на територіях держав, які входять до митних чи інших союзів з державами, передбаченими пунктами 2 і 3 цієї частини.\n4. Реєстранти реєструють доменні імена для забезпечення представлення у мережі Інтернет своїх офіційних веб-сайтів, надання доступу за допомогою мережі Інтернет до електронних реєстрів, баз даних та інших електронних інформаційних ресурсів, використання і обміну повідомленнями електронної пошти тощо та несуть відповідальність за ресурси мережі Інтернет, що адресуються доменним ім’ям, зареєстрованим на цього реєстранта.\nТериторіальні органи реєстрантів можуть реєструвати власні доменні імена із зазначенням місцезнаходження таких органів (область, район, місто, селище, село).\nНе допускається реєстрація доменного імені, створеного шляхом транслітерації з російської мови."
    },
    {
      "provision_ref": "art5",
      "section": "5",
      "title": "Стаття 5. Повноваження, завдання та функції адміністратора",
      "content": "1. Основними завданнями адміністратора є:\n1) забезпечення формування та реалізація державної політики у сфері використання доменних імен у домені .gov.ua;\n2) створення умов для ефективного функціонування системи використання доменних імен у домені .gov.ua та забезпечення такого функціонування;\n3) забезпечення координації діяльності суб’єктів відносин у сфері використання доменних імен у домені .gov.ua;\n4) здійснення державного нагляду (контролю) у сфері використання доменних імен у домені .gov.ua.\n2. Для виконання покладених на нього завдань адміністратор:\n1) затверджує Правила використання доменних імен у спеціальному публічному домені .gov.ua органами державної влади, органами місцевого самоврядування та підприємствами, установами, організаціями державної форми власності (далі - Правила), що містять положення про:\nзахист та оновлення інформації (із зазначенням граничних строків внесення таких змін);\nвимоги до доменного імені;\nпорядок звернення реєстранта до адміністратора для здійснення реєстрації, продовження реєстрації, перереєстрації, видалення доменних імен та порядок і строки розгляду таких заяв, підстави для відмови у їх задоволенні;\nпроцедуру внесення припису про усунення порушень при використанні доменних імен у домені .gov.ua;\nпорядок та регулярність перевірки інформації про осіб, відповідальних за зареєстровані доменні імена, тощо;\nпорядок та обмеження, які накладаються на віддалене адміністрування доменних імен .gov.ua;\n2) затверджує Технічний регламент спеціального публічного домену .gov.ua;\n3) затверджує Положення про Реєстр доменних імен органів державної влади, органів місцевого самоврядування та підприємств, установ, організацій державної форми власності у спеціальному публічному домені .gov.ua, що визначає, зокрема, порядок ведення Реєстру.\n3. Адміністратор забезпечує виконання таких функцій:\n1) адміністрування доменних імен в домені .gov.ua, у тому числі реєстрація, перереєстрація, продовження реєстрації, видалення доменного імені відповідно до поданої реєстрантом заяви та наданої ним достовірної і коректної інформації;\n2) ведення Реєстру, забезпечення його цілісності та захищеності, оновлення актуальних даних про реєстрантів;\n3) внесення до Реєстру записів про реєстрацію доменних імен реєстрантів в домені .gov.ua, внесення записів про перереєстрацію доменних імен, внесення змін до таких записів та записів про продовження реєстрації доменного імені згідно із законодавством, видалення доменних імен;\n4) технічний захист інформації в інформаційно-комунікаційних системах, що використовуються адміністратором, запобігання спотворенню інформації (даних) у разі несанкціонованих дій третіх осіб;\n5) виконання вимог законодавства щодо захисту персональних даних реєстранта;\n6) дублювання, архівування інформації (даних) для забезпечення безперебійного функціонування інформаційно-комунікаційних систем, що використовуються адміністратором, а також здійснення заходів для відновлення їх належного функціонування у разі виникнення аварійної ситуації;\n7) укладення договору з технічним адміністратором;\n8) розгляд звернень та вжиття заходів для припинення порушень у сфері використання доменних імен у домені .gov.ua;\n9) забезпечення зберігання в Реєстрі на строк не менше 10 років інформації про використання доменних імен, усіх змін, що відбувалися з такою інформацією, а також інформації про реєстранта доменного імені протягом строку, визначеного частиною шостою статті 8 цього Закону;\n10) контроль за дотриманням вимог цього Закону, інших нормативно-правових актів під час використання доменних імен у домені .gov.ua, за регулярним оновленням даних у Реєстрі;\n11) внесення приписів про усунення порушень при використанні доменних імен у домені .gov.ua та контроль за їх виконанням;\n12) видалення доменних імен, створених шляхом транслітерації з російської мови, та виключення з Реєстру записів про реєстрацію таких доменних імен;\n13) регулярна перевірка інформації про осіб, відповідальних за зареєстровані доменні імена;\n14) контроль за дотриманням технічним адміністратором вимог щодо власності та розташування інформаційно-комунікаційних систем, що використовуються технічним адміністратором для забезпечення функціонування Реєстру та здійснення операцій з доменними іменами в домені .gov.ua, встановлених частинами дев’ятою та десятою статті 8 цього Закону;\n15) здійснення інших повноважень, що випливають з цього Закону.\n4. Адміністратор оприлюднює на своєму офіційному веб-сайті щорічні звіти про результати своєї діяльності не пізніше 1 квітня року, наступного за звітним.\n5. Виконання адміністратором функцій з адміністрування, у тому числі реєстрація, перереєстрація, продовження реєстрації, видалення доменного імені здійснюються безоплатно."
    },
    {
      "provision_ref": "art6",
      "section": "6",
      "title": "Стаття 6. Права та обов’язки технічного адміністратора",
      "content": "1. Технічний адміністратор забезпечує безперебійне і надійне функціонування усіх систем у домені .gov.ua, у тому числі серверів та програмного забезпечення, на яких зберігаються дані Реєстру та інформація про доменні імена та IP-адреси, інші сервіси взаємодії із записами Реєстру, а також технічне обслуговування Реєстру, технічну підтримку та забезпечення безперервного функціонування Реєстру, виконує інші функції відповідно до цього Закону, інших нормативно-правових актів.\n2. Технічний адміністратор здійснює свою діяльність на основі договору, укладеного з адміністратором, за результатами конкурсу, що проводиться у порядку, визначеному законодавством про публічні закупівлі.\nФорма договору затверджується адміністратором. У договорі обов’язково визначаються параметри якості функцій, які зобов’язаний забезпечити технічний адміністратор, а також технічні параметри взаємодії технічного адміністратора та адміністратора.\n3. Технічний адміністратор сприяє та надає допомогу адміністратору у здійсненні ним контролю, отриманні статистичних даних та іншої інформації в домені .gov.ua.\n4. Технічним адміністратором не може бути:\n1) фізична або юридична особа, яка має громадянство та/або є резидентом держави, визнаної державою-окупантом та/або державою-агресором щодо України;\n2) юридична особа, кінцевим бенефіціарним власником якої є громадянин держави, визнаної державою-окупантом та/або державою-агресором щодо України;\n3) юридична особа, зареєстрована згідно із законодавством держави, включеної Міжнародною групою з протидії відмиванню брудних грошей (The Financial Action Task Force, далі - FAТF) до списку держав, що не співпрацюють у сфері протидії відмиванню доходів, одержаних злочинним шляхом;\n4) юридична особа, статутний капітал якої повністю або частково прямо чи опосередковано належить особам, передбаченим пунктами 1-3 цієї частини."
    },
    {
      "provision_ref": "art7",
      "section": "7",
      "title": "Стаття 7. Права та обов’язки реєстранта",
      "content": "1. Реєстрант звертається до адміністратора із заявою про здійснення реєстрації, перереєстрації, продовження реєстрації, видалення доменного імені в домені .gov.ua у порядку, визначеному Правилами.\nВід імені реєстранта заяву про здійснення реєстрації, перереєстрації, продовження реєстрації, видалення доменного імені в домені .gov.ua підписує його керівник чи уповноважена ним особа або керівник державної установи, підприємства, організації державної форми власності, що здійснює забезпечення діяльності державного органу, органу місцевого самоврядування, на ім’я якого або в інтересах якого реєструється доменне ім’я, або уповноважена цим керівником особа.\nРеєстрант забезпечує адміністративний і технічний супровід доменного імені, зареєстрованого на цього реєстранта.\n2. Відомості про осіб, які здійснюють адміністративний і технічний супровід доменного імені (назва посади, прізвище, власне ім’я, по батькові (за наявності), номер службового телефону та адреса електронної пошти), є відкритими та відображаються за допомогою інформаційного протоколу WHOIS згідно з міжнародною практикою. Адреса електронної пошти зазначених у цій частині осіб повинна містити офіційне доменне ім’я реєстранта.\n3. Реєстрантам забороняється використовувати офіційні веб-сайти та інші веб-ресурси на зареєстрованому доменному імені у домені .gov.ua в цілях, не пов’язаних з їхньою діяльністю відповідно до законів, інших нормативно-правових актів.\n4. Реєстрант несе відповідальність за актуальність та повноту даних про нього у Реєстрі.\n5. Реєстрант зобов’язаний вести облік осіб та організацій, допущених до створення, ведення (зміни) та/або видалення веб-ресурсів на виділеному йому доменному імені, забезпечувати захист даних."
    },
    {
      "provision_ref": "art8",
      "section": "8",
      "title": "Стаття 8. Реєстр доменних імен органів державної влади, органів місцевого самоврядування та підприємств, установ, організацій державної форми власності у спеціальному публічному домені .gov.ua",
      "content": "1. Реєстр ведеться з метою забезпечення доступу до інформації та ведення переліку зареєстрованих доменних імен у домені .gov.ua. Держателем Реєстру є адміністратор.\n2. Обсяг і склад інформації, що міститься в Реєстрі, порядок ведення Реєстру, у тому числі внесення інформації та внесення змін до неї, вимоги щодо підтримання актуальності (оновлення) інформації, дублювання, архівування інформації (даних), порядок доступу до інформації з Реєстру визначаються у Положенні про Реєстр доменних імен органів державної влади, органів місцевого самоврядування та підприємств, установ, організацій державної форми власності у спеціальному публічному домені .gov.ua з урахуванням вимог цієї статті.\n3. До Реєстру обов’язково вноситься та зберігається протягом визначеного цим Законом строку така інформація про реєстранта:\n1) прізвище, власне ім’я та по батькові (за наявності), реєстраційний номер облікової картки платника податків або серія (за наявності) та номер, дата видачі паспорта громадянина України, назва уповноваженого суб’єкта, що його видав, дата закінчення строку дії документа (за наявності) (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідний контролюючий орган і мають відмітку в паспорті), а також адреса електронної пошти особи, яка подала заяву про здійснення реєстрації, перереєстрації, продовження реєстрації, видалення доменного імені в домені .gov.ua;\n2) прізвище, власне ім’я та по батькові (за наявності), реєстраційний номер облікової картки платника податків або серія (за наявності) та номер, дата видачі паспорта громадянина України, назва уповноваженого суб’єкта, що його видав, дата закінчення строку дії документа (за наявності) (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідний контролюючий орган і мають відмітку в паспорті), а також адреса електронної пошти особи реєстранта, відповідальної за виконання адміністративної функції;\n3) прізвище, власне ім’я та по батькові (за наявності), реєстраційний номер облікової картки платника податків або серія (за наявності) та номер, дата видачі паспорта громадянина України, назва уповноваженого суб’єкта, що його видав, дата закінчення строку дії документа (за наявності) (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідний контролюючий орган і мають відмітку в паспорті), а також адреса електронної пошти особи реєстранта, відповідальної за технічне функціонування офіційного веб-сайту та інших веб-ресурсів;\n4) прізвище, власне ім’я та по батькові (за наявності), реєстраційний номер облікової картки платника податків або серія (за наявності) та номер, дата видачі паспорта громадянина України, назва уповноваженого суб’єкта, що його видав, дата закінчення строку дії документа (за наявності) (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідний контролюючий орган і мають відмітку в паспорті), а також адреса електронної пошти особи реєстранта, відповідальної за дотримання вимог законодавства у сфері кібербезпеки, забезпечення безпечного функціонування офіційного веб-сайту, інших веб-ресурсів, що використовують доменне ім’я, а також протидію спаму.\nЗаборонено використання особами, зазначеними у цій частині, адрес електронної пошти, сервери яких розміщені на територіях держав або які мають зареєстровані імена в національних доменах таких держав:\nдержави, визнаної державою-окупантом та/або державою-агресором щодо України;\nдержави, щодо якої застосовано санкції відповідно до Закону України \"Про санкції\";\nдержави, яка входить до митного чи іншого союзу з державами, передбаченими абзацами сьомим і восьмим цієї частини;\nдержави, включеної FAТF до списку держав, що не співпрацюють у сфері протидії відмиванню доходів, одержаних злочинним шляхом.\n4. Доступ до інформації, що міститься в Реєстрі, є відкритим та безоплатним, крім інформації з обмеженим доступом, визначеної адміністратором відповідно до закону.\nНе може бути віднесена до інформації з обмеженим доступом інформація про адміністративний та технічний контакти доменного імені.\nТехнічний адміністратор забезпечує цілодобовий доступ до відкритої інформації Реєстру на відповідному веб-сайті, а також за допомогою інформаційних протоколів взаємодії із записами Реєстру (WHOIS, RDAP).\n5. Адміністратор визначає порядок оперативного прийняття заяв реєстрантів, що стосуються застарілих або неправильних даних у Реєстрі, а також інших заяв щодо інцидентів кібербезпеки, пов’язаних з доменом .gov.ua.\n6. Інформація про реєстранта зберігається в Реєстрі протягом всього строку дії реєстрації доменного імені та протягом 10 років після його завершення.\n7. Адміністратор і технічний адміністратор забезпечують захист інформації, що міститься в Реєстрі, від несанкціонованого доступу та захист персональних даних відповідно до закону.\n8. Інформаційне наповнення Реєстру здійснюється державною мовою або дублюється державною мовою, якщо це можливо відповідно до міжнародних стандартів.\nІнформаційна складова Реєстру є державною власністю.\n9. Жоден з елементів інформаційно-комунікаційних систем, що використовуються технічним адміністратором для забезпечення функціонування Реєстру та здійснення операцій з доменними іменами в домені .gov.ua, не може бути розміщений:\n1) на території України, на якій органи державної влади України тимчасово не здійснюють своїх повноважень;\n2) на території держави, визнаної державою-окупантом та/або державою-агресором щодо України;\n3) на території держави, щодо якої застосовано санкції відповідно до Закону України \"Про санкції\";\n4) на територіях держав, які входять до митних чи інших союзів з державами, передбаченими пунктами 2 і 3 цієї частини.\n10. Власником інформаційно-комунікаційної системи, що використовується технічним адміністратором для забезпечення функціонування Реєстру та здійснення операцій з доменними іменами в домені .gov.ua, не може бути:\n1) фізична або юридична особа, яка має громадянство та/або є резидентом держави, визнаної державою-окупантом та/або державою-агресором щодо України;\n2) юридична особа, кінцевим бенефіціарним власником якої є громадянин держави, визнаної державою-окупантом та/або державою-агресором щодо України;\n3) юридична особа, зареєстрована згідно із законодавством держави, включеної FAТF до списку держав, що не співпрацюють у сфері протидії відмиванню доходів, одержаних злочинним шляхом;\n4) юридична особа, статутний капітал якої повністю або частково прямо чи опосередковано належить особам, передбаченим пунктами 1-3 цієї частини.\n11. Умови обробки інформації в Реєстрі визначаються відповідно до договору, що укладається між адміністратором і технічним адміністратором, з урахуванням вимог закону.\n12. Максимальний строк реєстрації доменного імені становить 10 років.\nПродовження строку дії прав використання доменного імені на наступний строк здійснюється шляхом продовження реєстрації.\nМаксимальний строк продовження реєстрації доменного імені становить 10 років."
    },
    {
      "provision_ref": "art9",
      "section": "9",
      "title": "Стаття 9. Відповідальність у сфері використання доменних імен у спеціальному публічному домені .gov.ua",
      "content": "1. Особи, винні у порушенні законодавства у сфері використання доменних імен у спеціальному публічному домені .gov.ua, несуть відповідальність згідно із законом.\n2. За порушення вимог законодавства у сфері використання доменних імен у спеціальному публічному домені .gov.ua доменне ім’я в Реєстрі та в домені .gov.ua може бути видалено адміністратором."
    },
    {
      "provision_ref": "art10",
      "section": "10",
      "title": "Стаття 10. Прикінцеві положення",
      "content": "1. Цей Закон набирає чинності з 1 січня 2024 року.\n2. Кабінету Міністрів України:\nпривести свої нормативно-правові акти у відповідність із цим Законом;\nзабезпечити приведення міністерствами, іншими центральними і місцевими органами виконавчої влади їх нормативно-правових актів у відповідність із цим Законом;\nзабезпечити протягом шести місяців з дня набрання чинності цим Законом:\nперевірку адміністратором використання доменних імен органами державної влади, органами місцевого самоврядування та підприємствами, установами, організаціями державної форми власності у спеціальному публічному домені .gov.ua відповідно до вимог цього Закону;\nприведення міністерствами, іншими центральними і місцевими органами виконавчої влади, органами місцевого самоврядування їхніх доменних імен у відповідність з вимогами цього Закону.\n3. Кабінету Міністрів України до 1 липня 2024 року поінформувати Верховну Раду України про стан виконання цього Закону.\nВ. ЗЕЛЕНСЬКИЙ"
    }
  ],
  "definitions": []
}