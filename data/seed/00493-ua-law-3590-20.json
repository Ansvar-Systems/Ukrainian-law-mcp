{
  "id": "ua-law-3590-20",
  "type": "statute",
  "title": "Закон України (3590-20)",
  "title_en": "",
  "short_name": "3590-20",
  "status": "in_force",
  "issued_date": "2024-02-22",
  "url": "https://zakon.rada.gov.ua/laws/show/3590-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про місцеве самоврядування в Україні\" щодо забезпечення прозорості місцевого самоврядування\n\n(Відомості Верховної Ради (ВВР), 2024, № 22, ст.193)\n\nВерховна Рада України постановляє :\n\nI. Внести до Закону України \"Про місцеве самоврядування в Україні\" (Відомості Верховної Ради України, 1997 р., № 24, ст. 170 із наступними змінами) такі зміни:\n\n1. У статті 46 :\n\n1) частину п’ятнадцяту викласти в такій редакції:\n\n\"15. Порядок проведення першої сесії ради, порядок обрання голови та заступника (заступників) голови районної у місті, районної, обласної ради, секретаря сільської, селищної, міської ради, скликання чергової та позачергової сесій ради, призначення пленарних засідань ради, підготовки і розгляду питань на пленарних засіданнях, прийняття рішень ради про затвердження порядку денного сесії та з інших процедурних питань, а також порядок роботи сесії визначаються регламентом ради з урахуванням вимог Конституції України , цього Закону, законів України \"Про статус депутатів місцевих рад\" , \"Про засади державної регуляторної політики у сфері господарської діяльності\" та інших законів. До прийняття регламенту ради чергового скликання застосовується регламент ради, що діяв у попередньому скликанні\";\n\n2) доповнити частинами вісімнадцятою і дев’ятнадцятою такого змісту:\n\n\"18. Пленарне засідання ради транслюється в мережі Інтернет у режимі реального часу, крім випадків розгляду питань, що містять інформацію з обмеженим доступом відповідно до Закону України \"Про доступ до публічної інформації\".\n\nПленарне засідання ради підлягає відеофіксації з подальшим зберіганням відеозапису засідання не менше п’яти років. Відеозапис пленарного засідання ради оприлюднюється в частині, що транслюється відповідно до цього Закону, невідкладно після закінчення засідання, але не пізніше наступного дня після проведення засідання, на офіційному веб-сайті ради чи в інший спосіб із забезпеченням відкритого доступу до відеозапису.\n\n19. Під час сесії ради депутати, посадові особи місцевого самоврядування, інші доповідачі зобов’язані використовувати державну мову відповідно до вимог Закону України \"Про забезпечення функціонування української мови як державної\".\n\n2. Частини дев’яту і десяту статті 47 викласти в такій редакції:\n\n\"9. Засідання постійної комісії скликається в міру необхідності і є повноважним, якщо в ньому бере участь більше половини депутатів від загального складу комісії.\n\nЗасідання постійної комісії транслюється в мережі Інтернет у режимі реального часу та підлягає відеофіксації з подальшим зберіганням та оприлюдненням відеозапису засідання на умовах і в порядку, визначених частиною вісімнадцятою статті 46 цього Закону.\n\n10. За результатами вивчення і розгляду питань постійні комісії готують висновки і рекомендації. Висновки і рекомендації постійної комісії приймаються відкритим поіменним голосуванням більшістю голосів від загального складу комісії і підписуються головою комісії, а в разі його відсутності - заступником голови або секретарем комісії. Протоколи засідань комісії, в яких зазначаються результати поіменного голосування, підписуються головою і секретарем комісії. Проекти порядку денного засідань постійної комісії ради, висновки і рекомендації постійної комісії, протоколи її засідань є відкритими та оприлюднюються і надаються на запит відповідно до Закону України \"Про доступ до публічної інформації\".\n\n3. Статтю 60 доповнити частиною десятою такого змісту:\n\n\"10. Публічна інформація у формі відкритих даних щодо об’єктів права власності територіальних громад сіл, селищ, міст, районів у містах, а також об’єктів їхньої спільної власності, що перебувають в управлінні районних і обласних рад, оприлюднюється та регулярно оновлюється, в тому числі за результатами інвентаризації, що проводиться згідно із законодавством, на єдиному державному веб-порталі відкритих даних та на офіційних веб-сайтах органів місцевого самоврядування відповідно до Закону України \"Про доступ до публічної інформації\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування, крім:\n\n1) абзацу третього підпункту 2 пункту 1, абзацу третього пункту 2 (в частині здійснення відеофіксації, зберігання та оприлюднення відеозаписів) розділу I цього Закону, які набирають чинності через три місяці з дня опублікування цього Закону;\n\n2) абзацу другого підпункту 2 пункту 1, абзацу третього пункту 2 (в частині проведення трансляцій) розділу I цього Закону, які набирають чинності через 30 днів з дня припинення чи скасування воєнного стану в Україні, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX .\n\n2. Органам місцевого самоврядування у тримісячний строк з дня набрання чинності цим Законом привести свої нормативно-правові акти у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n22 лютого 2024 року\n\n№ 3590-IX\n\nПро внесення змін до Закону України \"Про місцеве самоврядування в Україні\" щодо забезпечення прозорості місцевого самоврядування\nЗакон України від 22.02.2024 № 3590-IX\n\nПрийняття від 22.02.2024\nПостійна адреса:\nhttps://zakon.rada.gov.ua/go/3590-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}