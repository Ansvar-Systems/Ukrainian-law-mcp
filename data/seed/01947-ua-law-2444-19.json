{
  "id": "ua-law-2444-19",
  "type": "statute",
  "title": "Закон України (2444-19)",
  "title_en": "",
  "short_name": "2444-19",
  "status": "in_force",
  "issued_date": "2018-05-22",
  "url": "https://zakon.rada.gov.ua/laws/show/2444-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення основних термінів",
      "content": "1. У цьому Законі терміни вживаються в такому значенні:\n1) виключний період - проміжок часу, який починається за два тижні до початку проведення та закінчується через п’ять днів після проведення в Україні фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018;\n2) засоби вторинного перепродажу квитків - будь-який онлайн-ресурс, що використовується за допомогою мережі Інтернет (веб-сайт, мобільний додаток тощо) з метою вторинного перепродажу квитків;\n3) квиток - будь-який документ, повідомлення або код у будь-якій формі та на будь-якому носії, виданий УЄФА, який дає право відвідати фінальний матч Ліги чемпіонів УЄФА та/або Ліги чемпіонів УЄФА серед жінок сезону 2017/2018;\n4) комерційна територія - територія та споруди, необхідні для дотримання принципу комерційної території, що включають:\nа) стадіон, тренувальний центр, міжнародні центри мовлення, прес-центри, приміщення для проведення жеребкування, місце для розміщення вболівальників, місце для проведення інших заходів у рамках фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018 разом з оточуючими та прилеглими територіями, що перебувають під контролем відповідальних власників, та включають прес-центр, території для почесних гостей, території для проведення представницьких заходів та інші території, необхідні для дотримання принципу комерційної території;\nб) усі території, що використовуються акредитованими представниками суб’єктів інформаційної діяльності у зв’язку з проведенням фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018, у тому числі центри акредитації, кімнати для роботи акредитованих представників та місця для автобусів позастудійної передачі;\nв) території комерційного показу, призначені УЄФА для комерційних партнерів;\nг) місця для проведення представницьких заходів почесних гостей, комерційних партнерів та проведення офіційних представницьких прийомів УЄФА;\nґ) повітряний простір над кожним стадіоном;\nд) відкриті території загального користування поблизу кожного стадіону в межах, установлених місцевою державною адміністрацією або органом місцевого самоврядування за погодженням з УЄФА;\nе) будь-які інші споруди на будь-якому із стадіонів або поблизу них у межах, установлених місцевою державною адміністрацією за погодженням з УЄФА, які перебувають у власності чи під контролем відповідального власника та/або експлуатанта стадіону;\nє) територію, прилеглу до стадіону та огороджену по периметру включно з огородженням;\nж) будь-які інші споруди, необхідні для дотримання принципу комерційної території;\n5) комерційний партнер - юридична особа, якій УЄФА за письмовою угодою надала певні комерційні права, крім невідчужуваних;\n6) комерційні права та інтереси УЄФА - права УЄФА, комерційних партнерів та учасників, пов’язані з проведенням фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018, включаючи (але не обмежуючись) права на отримання прибутку, рекламування, маркетинг, збут, ліцензування, комерційну концесію, спонсорство, опублікування, діяльність друкованих засобів масової інформації, телевізійне мовлення, запис і відтворення заходів у рамках фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018, інші охоронювані законами України права та інтереси;\n7) логотип - офіційний логотип фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018, визначений УЄФА;\n8) неуповноважена особа - будь-яка особа, відмінна від УЄФА, крім осіб, яким право на продаж квитків надано в письмовій формі безпосередньо УЄФА;\n9) об’єкти права інтелектуальної власності УЄФА - позначення, винаходи, промислові зразки, твори, статистичні, інформаційні та інші дані (впорядковані чи внесені в базу даних у будь-якій формі або в будь-якому форматі чи в іншому вигляді), бази даних, інші об’єкти права інтелектуальної власності УЄФА, комерційних партнерів та учасників (зареєстровані чи незареєстровані);\n10) паразитичний маркетинг (амбуш-маркетинг) - будь-який вид діяльності, пов’язаний або такий, що має на меті бути пов’язаним, з проведенням фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018, щодо маркетингу, реклами, зв’язків з громадськістю або будь-якої іншої промоційної діяльності, що здійснюється з метою отримання вигоди від використання репутації УЄФА, комерційних партнерів, учасників та фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018 особою, яка не має на це відповідного дозволу УЄФА;\n11) позначення - зареєстровані чи незареєстровані торговельні марки, найменування, емблеми, гасла, підписи, символи, зразки, логотипи, відзняті фото-, відеоматеріали, кольори та їх комбінації, зображення та/або анімації; інформація, за якою можна ідентифікувати Лігу чемпіонів УЄФА та/або Лігу чемпіонів УЄФА серед жінок, учасників, комерційних партнерів або УЄФА (їх неофіційно вживані назви тощо); логотип, приз, талісман та всі ідентифікуючі відзняті рекламні матеріали, звуки та музичні твори (за наявності), що використовуються УЄФА, учасниками, комерційними партнерами та іншими особами з дозволу УЄФА у зв’язку з проведенням фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018;\n12) права інтелектуальної власності УЄФА - права УЄФА, комерційних партнерів та учасників на об’єкти права інтелектуальної власності УЄФА;\n13) приз - приз (кубок) Ліги чемпіонів УЄФА та Ліги чемпіонів УЄФА серед жінок;\n14) приймаюче місто - місто, в якому проводяться фінальні матчі Ліги чемпіонів УЄФА та Ліги чемпіонів УЄФА серед жінок сезону 2017/2018;\n15) принцип комерційної території - принцип, згідно з яким:\nа) комерційна територія повинна бути доступною для УЄФА як вільна від будь-яких договірних зобов’язань (у тому числі зобов’язань, що виникають відповідно до рекламних та спонсорських договорів, договорів про права на назви, договорів про оренду та користування, а також зобов’язань, що можуть обмежувати в будь-який спосіб можливість УЄФА щодо надання особам права продавати чи поширювати будь-які товари в межах комерційної території), без зарезервованих місць чи площ, вільна від будь-яких договірних умов, що передбачають домовленості про таке резервування;\nб) комерційна територія повинна бути вільною та не містити жодної реклами, розміщеної без дозволу УЄФА;\nв) єдиною допустимою рекламою в межах комерційної території є реклама, розміщена з дозволу УЄФА (комерційна територія не повинна містити рекламу, вивіски чи інші комерційні позначення на секторах, табло, сидіннях, спинках сидінь, годинниках, відеоекранах, на уніформі персоналу, свідоцтвах про акредитацію, на огородженні чи будь-де всередині, навколо комерційної території, у тому числі в повітряному просторі, які не розміщені УЄФА або не відповідають інструкціям УЄФА);\n16) публічне сповіщення - передача в ефір за допомогою радіохвиль, лазерних променів, гамма-променів тощо, у тому числі з використанням супутників, або передача на відстань за допомогою проводів чи будь-якого виду наземного, підземного (підводного) кабелю (провідникового, оптоволоконного та інших видів) заходів у рамках фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018, у тому числі матчів та їх фрагментів, у прямому ефірі (наживо), в записі чи із затримкою в часі, коли зазначена передача може бути сприйнята необмеженою кількістю осіб у різних місцях, віддаленість яких від місця передачі є такою, що без зазначеної передачі такі зображення чи звуки не можуть бути сприйняті;\n17) стадіон (стадіони) - стадіони, на яких проводяться фінальні матчі Ліги чемпіонів УЄФА та Ліги чемпіонів УЄФА серед жінок сезону 2017/2018, разом з усіма іншими спорудами, розташованими в межах території, що оточує відповідний стадіон (перебуває під виключним контролем УЄФА протягом виключного періоду);\n18) талісман - офіційний талісман Ліги чемпіонів УЄФА та/або Ліги чемпіонів УЄФА серед жінок сезону 2017/2018, визначений УЄФА;\n19) УЄФА - Об’єднання європейських футбольних асоціацій;\n20) уповноважена особа - УЄФА як особа, що здійснює продаж квитків на фінальні матчі Ліги чемпіонів УЄФА та Ліги чемпіонів УЄФА серед жінок сезону 2017/2018, а також особи, яким право на продаж квитків надано безпосередньо УЄФА;\n21) учасники - команди, які здобули право на участь у фінальних матчах Ліги чемпіонів УЄФА та Ліги чемпіонів УЄФА серед жінок сезону 2017/2018."
    },
    {
      "provision_ref": "art2",
      "section": "2",
      "title": "Стаття 2. Мета Закону",
      "content": "1. Метою цього Закону є визначення системи основних заходів, спрямованих на створення належних умов для забезпечення охорони та захисту прав інтелектуальної власності УЄФА під час проведення в Україні фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018."
    },
    {
      "provision_ref": "art3",
      "section": "3",
      "title": "Стаття 3. Законодавство у сфері охорони та захисту прав інтелектуальної власності УЄФА",
      "content": "1. Законодавство у сфері охорони та захисту прав інтелектуальної власності УЄФА під час проведення в Україні фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018 складається з цього Закону, інших законів України, міжнародних договорів, згода на обов’язковість яких надана Верховною Радою України, та інших нормативно-правових актів, що регулюють відносини у зазначеній сфері."
    },
    {
      "provision_ref": "art4",
      "section": "4",
      "title": "Стаття 4. Дія Закону",
      "content": "1. Дія цього Закону поширюється на всю територію України в межах виключного періоду."
    },
    {
      "provision_ref": "art5",
      "section": "5",
      "title": "Стаття 5. Розпорядження інтелектуальною власністю УЄФА",
      "content": "1. Розпорядження інтелектуальною власністю УЄФА здійснюється виключно УЄФА."
    },
    {
      "provision_ref": "art6",
      "section": "6",
      "title": "Стаття 6. Забезпечення охорони та захисту прав інтелектуальної власності УЄФА",
      "content": "1. Для забезпечення охорони комерційних прав та інтересів УЄФА, а також прав інтелектуальної власності УЄФА під час виключного періоду встановлюється заборона використання об’єктів інтелектуальної власності УЄФА, заборона паразитичного маркетингу (амбуш-маркетингу), заборона порушення принципу комерційної території та заборона продажу квитків неуповноваженими особами."
    },
    {
      "provision_ref": "art7",
      "section": "7",
      "title": "Стаття 7. Заборона використання об’єктів інтелектуальної власності УЄФА",
      "content": "1. Під час виключного періоду забороняється без дозволу УЄФА:\n1) пряме чи опосередковане та в будь-який інший спосіб використання (з комерційною чи некомерційною метою) об’єктів права інтелектуальної власності УЄФА, а також об’єктів, що можуть створювати помилкове враження щодо справжнього їх правовласника, у тому числі (але не обмежуючись) використання об’єктів права інтелектуальної власності УЄФА під час виготовлення товару, нанесення їх на будь-який товар, упаковку, в якій міститься товар, вивіску, етикетку, нашивку, бирку чи інший прикріплений до товару предмет, зберігання такого товару із зазначеним нанесенням з метою пропонування для продажу, пропонування його для продажу, а також продаж, імпорт (ввезення) та експорт (вивезення);\n2) пропонування та надання будь-якої послуги з використанням об’єктів права інтелектуальної власності УЄФА, розповсюдження таких товарів та послуг, у тому числі поширення товарів та послуг з метою реклами, на платній чи безоплатній основі;\n3) використання об’єктів права інтелектуальної власності УЄФА в діловій документації чи рекламі, в мережі Інтернет чи під час телерадіомовлення, у тому числі під час публічного сповіщення;\n4) внесення до реєстрів, створених відповідно до законодавства, найменувань юридичних осіб, комерційних найменувань, назв друкованих засобів масової інформації, назв сортів рослин, доменних імен мережі Інтернет тощо, які відтворюють або імітують об’єкти права інтелектуальної власності УЄФА;\n5) подання на державну реєстрацію об’єктів авторського права і (або) суміжних прав та договорів, що стосуються майнових авторських і суміжних прав на твори, в яких відтворюються або імітуються об’єкти права інтелектуальної власності УЄФА."
    },
    {
      "provision_ref": "art8",
      "section": "8",
      "title": "Стаття 8. Заборона паразитичного маркетингу (амбуш-маркетингу)",
      "content": "1. Протягом виключного періоду забороняються прояви паразитичного маркетингу (амбуш-маркетингу), зокрема:\n1) самовільне використання об’єктів права інтелектуальної власності УЄФА, позначень, що схожі до ступеня змішування з об’єктами права інтелектуальної власності УЄФА, або будь-якої їх комбінації чи комбінації елементів цих об’єктів, здійснення будь-яких рекламних чи громадських заходів, що викликають або можуть викликати у громадськості помилкове враження про зв’язок з УЄФА, комерційними партнерами, учасниками чи з будь-якою діяльністю, пов’язаною з проведенням фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018;\n2) самовільне використання об’єктів права інтелектуальної власності УЄФА, що викликає у громадськості асоціацію з проведенням фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018 або створює враження, що такі об’єкти використовуються з дозволу УЄФА;\n3) вчинення особою, яка не є комерційним партнером, дій, що створюють враження, ніби така особа є комерційним партнером, зокрема, використання під час заходів у рамках фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018 та їх висвітлення логотипів, позначень та будь-яких інших об’єктів права інтелектуальної власності УЄФА без дозволу УЄФА;\n4) самовільне розміщення на будівлях та інших об’єктах інфраструктури приймаючого міста реклами та фресок з прямим чи непрямим посиланням на УЄФА, фінальні матчі Ліги чемпіонів УЄФА та/або Ліги чемпіонів УЄФА серед жінок сезону 2017/2018, комерційних партнерів або учасників;\n5) публічне сповіщення або будь-яке інше використання відеозаписів (фрагментів) фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018 в комерційних цілях без дозволу УЄФА;\n6) публічна демонстрація та публічний показ заходів у рамках фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018, у тому числі матчів та їх фрагментів, у прямому ефірі (наживо), в записі чи із затримкою в часі без дозволу УЄФА;\n7) використання квитків на фінальні матчі Ліги чемпіонів УЄФА та/або Ліги чемпіонів УЄФА серед жінок сезону 2017/2018 в комерційних цілях, зокрема, для розповсюдження або рекламування будь-яких товарів чи послуг, використання таких квитків як призу у змаганні чи у грі, у тому числі на тоталізаторі або як частини туристичного контракту, неуповноваженими особами;\n8) використання інформації (окремо чи в комбінації) щодо характерних ознак фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018 у спосіб, що має на меті використання репутації УЄФА та Ліги чемпіонів УЄФА без дозволу УЄФА, зокрема, дати і місця проведення фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018, імен учасників команд тощо;\n9) інші дії, спрямовані на використання репутації УЄФА та Ліги чемпіонів УЄФА, в комерційних цілях без дозволу УЄФА."
    },
    {
      "provision_ref": "art9",
      "section": "9",
      "title": "Стаття 9. Заборона порушення принципу комерційної території",
      "content": "1. Порушенням принципу комерційної території вважається:\n1) виникнення будь-яких договірних зобов’язань (у тому числі зобов’язань, що виникають відповідно до рекламних та спонсорських договорів, договорів про права на назви, договорів про оренду та користування, а також зобов’язань, що можуть обмежувати в будь-який спосіб можливості УЄФА щодо надання особам права продавати чи поширювати будь-які товари в межах комерційної території), резервування місць чи площ, а також виникнення будь-яких договірних зобов’язань, які передбачають домовленості про таке резервування щодо комерційної території, що призводить до обмеження її доступності для УЄФА у виключний період;\n2) розміщення та розповсюдження будь-якої реклами в межах комерційної території без дозволу УЄФА, у тому числі (але не обмежуючись) поширення листівок, розміщення вивісок чи інших комерційних позначень на секторах, табло, сидіннях, спинках сидінь, годинниках, відеоекранах, уніформі персоналу, свідоцтвах про акредитацію, на огородженні чи будь-де всередині, навколо комерційної території, у тому числі в повітряному просторі та на території підземних споруд (підземні переходи, станції метрополітену тощо) у виключний період;\n3) без отримання відповідного дозволу УЄФА обладнання торговельних точок (у тому числі тимчасових), пропонування до продажу та продаж будь-яких товарів і послуг, поширення товарів і послуг (у тому числі рекламного характеру) на безоплатній основі в межах комерційної території у виключний період, що викликає або може викликати у громадськості асоціацію цих товарних точок або таких товарів і послуг з проведенням фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018 чи створює або може створювати враження, що зазначені товарні точки або товари і послуги авторизовано УЄФА."
    },
    {
      "provision_ref": "art10",
      "section": "10",
      "title": "Стаття 10. Заборона продажу квитків неуповноваженими особами",
      "content": "1. Продаж квитків на фінальні матчі Ліги чемпіонів УЄФА та/або Ліги чемпіонів УЄФА серед жінок сезону 2017/2018 забороняється усім, крім уповноважених осіб.\n2. Продажем квитків неуповноваженою особою вважається, зокрема:\n1) пропозиція неуповноваженої особи продати квиток;\n2) виставлення неуповноваженою особою квитка на продаж;\n3) рекламування неуповноваженою особою того, що квиток доступний для придбання;\n4) перепродаж або передача неуповноваженою особою квитків шляхом використання засобів вторинного перепродажу квитків;\n5) передача або поставка, або пропозиція щодо передачі чи поставки квитка неуповноваженою особою;\n6) використання квитків неуповноваженою особою у різноманітних розіграшах для просування товарів чи послуг."
    },
    {
      "provision_ref": "art11",
      "section": "11",
      "title": "Стаття 11. Забезпечення захисту прав УЄФА, пов’язаних з проведенням в Україні фінальних матчів Ліги чемпіонів УЄФА та Ліги чемпіонів УЄФА серед жінок сезону 2017/2018",
      "content": "1. Захист прав УЄФА, пов’язаних з проведенням фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018, здійснюється шляхом запобігання порушенню вимог законодавства щодо набуття УЄФА прав інтелектуальної власності в Україні, порушенню прав інтелектуальної власності УЄФА, паразитичному маркетингу (амбуш-маркетингу), порушенню принципу комерційної території, продажу квитків неуповноваженими особами шляхом негайного припинення зазначених порушень, а також вжиття відповідних заходів щодо відновлення порушених прав УЄФА.\n2. Центральні органи виконавчої влади забезпечують захист прав УЄФА, пов’язаних з проведенням фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018, з урахуванням положень цього Закону.\n3. Місцеві державні адміністрації та органи місцевого самоврядування сприяють забезпеченню охорони та захисту прав УЄФА, пов’язаних з проведенням фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018, у межах повноважень, передбачених законами України, та відповідно до угод, укладених з УЄФА."
    },
    {
      "provision_ref": "art12",
      "section": "12",
      "title": "Стаття 12. Відповідальність за порушення прав інтелектуальної власності УЄФА під час проведення в Україні фінальних матчів Ліги чемпіонів УЄФА та/або Ліги чемпіонів УЄФА серед жінок сезону 2017/2018",
      "content": "1. У разі вчинення особою дій, передбачених статтями 7-10 цього Закону, така особа притягається до відповідальності відповідно до закону.\n1. Цей Закон набирає чинності з дня його опублікування та втрачає чинність з дня завершення виключного періоду (1 червня 2018 року), крім пункту 2 цього розділу, який втрачає чинність 31 грудня 2018 року.\n2. У Кодексі України про адміністративні правопорушення (Відомості Верховної Ради УРСР, 1984 р., додаток до № 51, ст. 1122):\n1) главу 6 доповнити статтею 51 -3 такого змісту:\n\" Стаття 51 -3 . Продаж квитків на фінальні матчі Ліги чемпіонів УЄФА або Ліги чемпіонів УЄФА серед жінок сезону 2017/2018\n1. Продаж квитків на фінальні матчі Ліги чемпіонів УЄФА або Ліги чемпіонів УЄФА серед жінок сезону 2017/2018 неуповноваженою особою, у тому числі пропозиція неуповноваженої особи продати квиток, виставлення неуповноваженою особою квитка на продаж, рекламування неуповноваженою особою того, що квиток доступний для придбання, перепродаж або передача неуповноваженою особою квитків шляхом використання засобів вторинного перепродажу квитків, передача або поставка, або пропозиція щодо передачі або поставки квитка неуповноваженою особою, використання квитків неуповноваженою особою у різноманітних розіграшах для просування товарів чи послуг, -\nтягнуть за собою накладення штрафу від тридцяти до трьохсот неоподатковуваних мінімумів доходів громадян з конфіскацією квитків\";\n2) статтю 221 після цифр \"51 -2 \" доповнити цифрами \"51 -3 \";\n3) абзац другий пункту 1 частини першої статті 255 після цифр \"51 -2 \" доповнити цифрами \"51 -3 \";\n4) частину другу статті 277 після цифр \"51\" доповнити цифрами \"51 -3 \".\n3. Кабінету Міністрів України протягом трьох днів з дня набрання чинності цим Законом привести свої нормативно-правові акти у відповідність із цим Законом.\nП.ПОРОШЕНКО"
    }
  ],
  "definitions": []
}