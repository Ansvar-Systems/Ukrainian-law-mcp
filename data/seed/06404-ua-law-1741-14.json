{
  "id": "ua-law-1741-14",
  "type": "statute",
  "title": "Закон України (1741-14)",
  "title_en": "",
  "short_name": "1741-14",
  "status": "in_force",
  "issued_date": "2000-05-18",
  "url": "https://zakon.rada.gov.ua/laws/show/1741-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Сфера дії Закону",
      "content": "Дія цього Закону поширюється на підприємства, що належать до\nсфери управління Міністерства оборони України (далі - підприємства\nМіністерства оборони України), за винятком казенних підприємств та\nпідприємств, які включені до переліку об'єктів права державної\nвласності, що не підлягають приватизації, затвердженого Верховною\nРадою України.\nКорпоратизація та приватизація підприємств Міністерства\nоборони України проводиться відповідно до законів та інших\nнормативно-правових актів з питань приватизації та корпоратизації\nз урахуванням особливостей, передбачених цим Законом."
    },
    {
      "provision_ref": "art2",
      "section": "2",
      "title": "Стаття 2. Мета приватизації",
      "content": "Приватизація підприємств Міністерства оборони України\nпроводиться як виняток з метою поліпшення їх\nфінансово-економічного стану, залучення інвестицій і одержання\nдодаткових коштів для технічного переоснащення та забезпечення\nфінансування діяльності Збройних Сил України, підвищення їх\nбойового потенціалу.\nПерепрофілювання приватизованих підприємств Міністерства\nоборони України здійснюється виключно за рішенням Кабінету\nМіністрів України."
    },
    {
      "provision_ref": "art3",
      "section": "3",
      "title": "Стаття 3. Принципи приватизації",
      "content": "Приватизація підприємств Міністерства оборони України\nздійснюється на основі таких принципів:\nпріоритет державних інтересів і додержання законності в\nпроцесі приватизації;\nвизначення Верховною Радою України за поданням Кабінету\nМіністрів України переліку підприємств Міністерства оборони\nУкраїни, які можуть бути приватизовані;\nдержавне регулювання та контроль;\nорієнтація виробничої діяльності приватизованих підприємств\nна забезпечення потреб оборони та використання майна цих\nпідприємств виключно за цільовим призначенням;\nнадання пріоритетного права громадянам України на придбання\nакцій та надання пільг щодо придбання акцій членам трудових\nколективів підприємств, що приватизуються, військовослужбовцям,\nпрацівникам цих підприємств, які вийшли на пенсію, та прирівняним\nдо них особам відповідно до законів про приватизацію;\nплатність відчуження державного майна;\nобов'язковість збереження не менш як 51 відсотка акцій у\nдержавній власності та недопущення передачі частки державного\nмайна в оперативне управління приватним структурам;\nдодержання антимонопольного законодавства;\nзбереження визначеного Кабінетом Міністрів України\nмобілізаційного резерву та оновлення виробничих потужностей\nприватизованих підприємств;\nпрозорість та застосування конкурентних способів\nприватизації;\nстворення сприятливих умов для залучення інвестицій;\nповне, своєчасне та достовірне інформування громадян про\nпорядок приватизації об'єктів, їх фінансовий та майновий стан."
    },
    {
      "provision_ref": "art4",
      "section": "4",
      "title": "Стаття 4. Об'єкт приватизації",
      "content": "Об'єктом приватизації є акції, які належать державі у\nстатутних фондах відкритих акціонерних товариств, створених у\nпроцесі корпоратизації підприємств Міністерства оборони України."
    },
    {
      "provision_ref": "art5",
      "section": "5",
      "title": "Стаття 5. Суб'єкти приватизації",
      "content": "Суб'єктами приватизації є:\nФонд державного майна України, його регіональні відділення та\nпредставництва;\nМіністерство оборони України;\nпокупці (їх представники).\nСтаття 6. Повноваження Міністерства оборони України\nв процесі приватизації\nМіністерство оборони України в процесі приватизації\nпідприємств Міністерства оборони України у межах своєї\nкомпетенції:\nвиконує повноваження засновника відкритих акціонерних\nтовариств, що створюються у процесі корпоратизації підприємств\nМіністерства оборони України, а також здійснює у процесі\nприватизації функції з управління акціями, які належать державі у\nстатутних фондах відкритих акціонерних товариств;\nзмінює в процесі корпоратизації організаційну форму\nпідприємств;\nутворює разом з Фондом державного майна України комісії з\nкорпоратизації.\nСтаття 7. Визначення підприємств, що підлягають\nкорпоратизації та приватизації\nНа підставі державної програми приватизації Міністерство\nоборони України за погодженням з Фондом державного майна України\nта центральним органом виконавчої влади з питань економічної\nполітики визначає перелік підприємств Міністерства оборони\nУкраїни, що підлягають корпоратизації, та графіки її проведення і\nподає їх Кабінету Міністрів України. Кабінет Міністрів України\nвносить перелік підприємств Міністерства оборони України, що\nможуть бути приватизовані, на затвердження Верховній Раді України."
    },
    {
      "provision_ref": "art8",
      "section": "8",
      "title": "Стаття 8. Корпоратизація підприємств",
      "content": "Корпоратизація підприємств Міністерства оборони України\nпроводиться шляхом їх перетворення у відкриті акціонерні\nтовариства.\nЗасновником відкритих акціонерних товариств, що створюються\nвідповідно до цього Закону, від імені держави є Міністерство\nоборони України."
    },
    {
      "provision_ref": "art9",
      "section": "9",
      "title": "Стаття 9. Комісії з корпоратизації",
      "content": "Персональний склад комісії з корпоратизації підприємств\nМіністерства оборони України затверджується Міністерством оборони\nУкраїни за поданням керівника підприємства.\nДо складу комісії включаються на паритетних засадах\nпредставники Фонду державного майна України (його регіонального\nвідділення чи представництва), Міністерства оборони України,\nбанківської установи, що обслуговує підприємство, профспілкового\nкомітету чи іншого уповноваженого трудовим колективом органу.\nПовноваження, порядок створення та діяльності комісії з\nкорпоратизації визначаються Міністерством оборони України за\nпогодженням з Фондом державного майна України.\nНа час роботи комісії з корпоратизації за її членами\nзберігається місце роботи і середньомісячний заробіток.\nКомісія з корпоратизації у двомісячний строк з дня\nзатвердження її складу подає до Міністерства оборони України акт\nоцінки цілісного майнового комплексу підприємства Міністерства\nоборони України, що підлягає корпоратизації, проект плану\nрозміщення акцій і для затвердження проект статуту відкритого\nакціонерного товариства, розробленого відповідно до Закону України\n\"Про господарські товариства\" ( 1576-12 ).\nПроект плану розміщення акцій обов'язково має передбачати\nзбереження у власності держави не менш як 51 відсотка акцій, які\nзалишаються в управлінні Міністерства оборони України, пільговий\nпродаж на умовах, визначених Міністерством оборони України, 15\nвідсотків акцій працівникам підприємства Міністерства оборони\nУкраїни, працівникам цього підприємства, які вийшли на пенсію, та\nприрівняним до них особам відповідно до законодавства про\nприватизацію, військовослужбовцям (крім військовослужбовців\nстрокової служби) Збройних Сил України, особам офіцерського складу\nта прапорщикам, звільненим з військової служби за віком, станом\nздоров'я або у зв'язку із скороченням штату (проведенням\nорганізаційних заходів).\nСтаття 10. Прийняття рішення про створення\nвідкритого акціонерного товариства\nМіністерство оборони України разом із Фондом державного майна\nУкраїни у тижневий строк розглядає та затверджує акт оцінки\nвартості цілісного майнового комплексу підприємства Міністерства\nоборони України, що підлягає корпоратизації. В місячний строк\nМіністерство оборони України приймає рішення про створення\nвідкритого акціонерного товариства та затверджує його статут.\nЗа дорученням засновника керівник підприємства, що\nкорпоратизується, у тижневий термін після затвердження статуту\nвідкритого акціонерного товариства подає до органу, що здійснює\nдержавну реєстрацію суб'єктів підприємницької діяльності,\nдокументи, необхідні для проведення державної реєстрації. При\nцьому плата за державну реєстрацію не справляється.\nСтаття 11. Правонаступництво за зобов'язаннями\nпідприємства, що корпоратизується\nЗ моменту державної реєстрації відкритого акціонерного\nтовариства активи та пасиви підприємства Міністерства оборони\nУкраїни, що корпоратизується, переходять до акціонерного\nтовариства. Акціонерне товариство стає правонаступником прав і\nобов'язків корпоратизованого підприємства."
    },
    {
      "provision_ref": "art12",
      "section": "12",
      "title": "Стаття 12. Порядок приватизації",
      "content": "Після проведення корпоратизації підприємства Міністерства\nоборони України та прийняття рішення про його приватизацію\nМіністерство оборони України в місячний строк передає Фонду\nдержавного майна України акції, які відповідно до плану розміщення\nакцій підлягають продажу.\nФонд державного майна України здійснює продаж акцій\nвідповідно до законодавства про приватизацію, цього Закону та\nплану розміщення акцій.\nУ разі проведення конкурсу з продажу акцій Фонд державного\nмайна України утворює комісію у складі представників Фонду\nдержавного майна України, Міністерства оборони України,\nцентрального органу виконавчої влади з питань економічної\nполітики, Міністерства фінансів України, Антимонопольного комітету\nУкраїни, трудового колективу підприємства, що приватизується.\nПродаж акцій на конкурсних засадах здійснюється відповідно до\nположення, що затверджується Фондом державного майна України,\nАнтимонопольним комітетом України, Національною комісією з цінних\nпаперів та фондового ринку.\nАкції, що не були продані з урахуванням вимог частини шостої\nстатті 9 цього Закону, реалізуються покупцям на конкурсних\nзасадах. При цьому до умов конкурсу включаються вимоги щодо\nзабезпечення покупцем технічного переоснащення та поліпшення\nфінансово-економічного стану підприємства."
    },
    {
      "provision_ref": "art13",
      "section": "13",
      "title": "Стаття 13. Розподіл коштів, одержаних від продажу акцій",
      "content": "Кошти, одержані від продажу акцій відкритих акціонерних\nтовариств, розподіляються таким чином:\n98 відсотків зараховуються до Державного бюджету України та\nвикористовуються виключно для потреб оборони відповідно до\nкошторису Міністерства оборони України; з них не менше 30\nвідсотків виділяється на кредитування технічного переоснащення\nпідприємств, що приватизуються;\n2 відсотки спрямовуються на відшкодування витрат, пов'язаних\nз приватизацією.\nСтаття 14. Спостережна рада відкритих акціонерних\nтовариств, створених у процесі корпоратизації\nЗ метою захисту інтересів держави та акціонерів, здійснення\nконтролю за діяльністю правлінь відкритих акціонерних товариств,\nстворених в процесі корпоратизації підприємств Міністерства\nоборони України, створюється спостережна рада, яка формується з\nпредставників Міністерства оборони України, Фонду державного майна\nУкраїни, центрального органу виконавчої влади з питань економічної\nполітики, Міністерства фінансів України, банківських установ, що\nобслуговують відповідні акціонерні товариства, трудового колективу\nпідприємства, що корпоратизується.\nПерсональний склад спостережної ради відкритого акціонерного\nтовариства затверджується Міністерством оборони України та\nцентральним органом виконавчої влади з питань економічної політики\nпісля затвердження статуту товариства.\nПовноваження спостережної ради визначаються положенням про\nспостережну раду, що затверджується Міністерством оборони України,\nФондом державного майна України та центральним органом виконавчої\nвлади з питань економічної політики.\nВерховна Рада України щорічно заслуховує звіт Фонду\nдержавного майна України та Міністерства оборони України про хід\nкорпоратизації та приватизації підприємств Міністерства оборони\nУкраїни та про їх ефективність.\nСтаття 15. Управління акціями, що належать державі\nв статутних фондах відкритих акціонерних\nтовариств\nУправління пакетами акцій, що належать державі в статутних\nфондах відкритих акціонерних товариств, створених у процесі\nкорпоратизації підприємств Міністерства оборони України,\nздійснюється уповноваженими особами, які призначаються відповідно\nдо законодавства на конкурсних засадах Міністерством оборони\nУкраїни за погодженням з Фондом державного майна України.\nСтаття 16. Порядок використання прибутку відкритих\nакціонерних товариств\nПрибуток відкритих акціонерних товариств, створених у процесі\nкорпоратизації підприємств Міністерства оборони України, за\nвинятком частини прибутку (дивідендів), нарахованої на акції, що\nналежать державі у статутних фондах відкритих акціонерних\nтовариств, використовується відповідно до законодавства та\nстатутів товариств. Частина прибутку (дивіденди), нарахована на\nакції, що належать державі у статутних фондах відкритих\nакціонерних товариств, перераховується до Державного бюджету\nУкраїни в 7-денний строк від дня прийняття рішення про розподіл\nприбутку. Зазначені кошти використовуються виключно на потреби\nоборони відповідно до кошторису Міністерства оборони України.\nМіністерство фінансів України та Міністерство оборони України\nвизначають порядок нарахування частини прибутку (дивідендів) та\nздійснюють контроль за правильністю її обчислення і своєчасністю\nперерахування до Державного бюджету України."
    },
    {
      "provision_ref": "art17",
      "section": "17",
      "title": "Стаття 17. Прикінцеві положення",
      "content": "1. Цей Закон набирає чинності з дня його опублікування.\n2. Кабінету Міністрів України:\nу двомісячний строк після набрання чинності цим Законом\nпідготувати та внести на розгляд Верховної Ради України\nзаконопроекти, що випливають із цього Закону;\nзабезпечити підготовку і прийняття нормативно-правових актів,\nнеобхідних для реалізації цього Закону;\nпривести свої рішення у відповідність із цим Законом, а також\nзабезпечити перегляд міністерствами та іншими центральними\nорганами виконавчої влади України їх нормативних актів, що\nсуперечать цьому Закону;\nу місячний строк після набрання чинності цим Законом внести\nна розгляд Верховної Ради України пропозиції про внесення змін до\nпереліку об'єктів права державної власності, що не підлягають\nприватизації, стосовно підприємств Міністерства оборони України."
    }
  ],
  "definitions": []
}