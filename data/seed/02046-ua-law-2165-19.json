{
  "id": "ua-law-2165-19",
  "type": "statute",
  "title": "Закон України (2165-19)",
  "title_en": "",
  "short_name": "2165-19",
  "status": "in_force",
  "issued_date": "2017-10-05",
  "url": "https://zakon.rada.gov.ua/laws/show/2165-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про гастрольні заходи в Україні\" щодо особливостей організації та проведення гастрольних заходів за участю громадян держави-агресора\n\n(Відомості Верховної Ради (ВВР), 2017, № 45, ст.404)\n\nВерховна Рада України постановляє :\n\nI. Внести до Закону України \"Про гастрольні заходи в Україні\" (Відомості Верховної Ради України, 2004 р., № 7, ст. 56; 2011 р., № 23, ст. 160) такі зміни:\n\n1. Частину першу статті 1 після абзацу четвертого доповнити новим абзацом такого змісту:\n\n\"учасник гастрольного заходу - фізична особа, яка бере участь у публічному виступі перед глядачами під час гастрольного заходу або бере чи брала участь у його створенні як автор аудіовізуальних творів, сценарію та/або текстів чи діалогів, режисер-постановник, продюсер тощо\".\n\nУ зв’язку з цим абзаци п’ятий - сьомий вважати відповідно абзацами шостим - восьмим.\n\n2. Частину третю статті 2 викласти в такій редакції:\n\n\"Організатори гастрольних заходів несуть відповідальність за дотримання положень цього Закону та інших законодавчих актів України, у тому числі законодавства України про авторські і суміжні права\".\n\n3. Статтю 3 викласти в такій редакції:\n\n\" Стаття 3 . Обмеження при проведенні гастрольних заходів\n\nПри проведенні гастрольних заходів не допускаються заклики до захоплення влади, насильницької зміни конституційного ладу і цілісності держави, розпалювання національної, класової, соціальної, релігійної та іншої ворожнечі, до пропаганди війни, тероризму, екстремізму, сепаратизму, комуністичного та/або націонал-соціалістичного (нацистського) тоталітарних режимів та їхньої символіки.\n\nНе допускається проведення гастрольних заходів, що популяризують або пропагують державу-агресора та її органи влади, представників органів влади держави-агресора та їхні дії, що створюють позитивний образ держави-агресора, виправдовують чи визнають правомірною окупацію території України.\n\nНе допускається проведення гастрольних заходів, що пропагують порнографію, культ насильства й жорстокості, виробництво та вживання наркотиків і психотропних речовин.\n\nЗабороняється проведення гастрольного заходу, учасником якого є особа, внесена до Переліку осіб, які створюють загрозу національній безпеці, оприлюдненого на офіційному веб-сайті центрального органу виконавчої влади, що забезпечує формування та реалізує державну політику у сферах культури та мистецтв.\n\nОсобливості проведення гастрольних заходів, учасниками яких є громадяни держави-агресора, встановлюються цим Законом\".\n\n4. Розділ I доповнити статтею 3 -1 такого змісту:\n\n\" Стаття 3 -1 . Особливості організації і проведення гастрольних заходів, учасниками яких є громадяни держави-агресора\n\nУ разі якщо учасником запланованого гастрольного заходу є громадянин держави-агресора, організатор гастрольного заходу не пізніше ніж за 30 днів до дня його проведення подає до Служби безпеки України запит на отримання інформації про наявність або відсутність законних підстав для недопущення громадянина держави-агресора до участі у зазначеному гастрольному заході.\n\nПри цьому організатор гастрольного заходу має надати Службі безпеки України достовірну інформацію про ім’я та прізвище учасника гастрольного заходу, зазначені у його документі для в’їзду на територію України, а також про використання псевдонімів, належність до творчих колективів, іншу інформацію, що характеризує його творчу діяльність.\n\nСлужба безпеки України протягом 10 днів з дня одержання запиту розглядає та надає організатору гастрольного заходу відповідь про наявність або відсутність законних підстав для недопущення громадянина держави-агресора до участі у зазначеному гастрольному заході.\n\nПісля отримання відповіді Служби безпеки України про відсутність законних підстав для недопущення громадянина держави-агресора до участі у зазначеному гастрольному заході організатор гастрольного заходу укладає договір із відповідним учасником гастрольного заходу.\n\nПри укладанні договору організатор гастрольного заходу має враховувати, що законні підстави для недопущення громадянина держави-агресора до участі у зазначеному гастрольному заході можуть з’явитися після надання Службою безпеки України відповіді на відповідний запит\".\n\n5. Статтю 10 викласти в такій редакції:\n\n\" Стаття 10 . Відповідальність за порушення цього Закону\n\nОсоби, які порушили вимоги цього Закону, несуть відповідальність згідно із законодавством.\n\nОрганізатор гастрольного заходу, який порушив вимоги статей 3 і 3 -1 цього Закону, несе адміністративно-господарську відповідальність у формі штрафу в розмірі від п’ятдесяти до ста мінімальних заробітних плат.\n\nПорядок накладення штрафів за порушення вимог статей 3 і 3 -1 цього Закону затверджується центральним органом виконавчої влади, що забезпечує формування та реалізує державну політику у сферах культури та мистецтв, і має відповідати вимогам Господарського кодексу України та Закону України \"Про основні засади державного нагляду (контролю) у сфері господарської діяльності\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України протягом двох місяців з дня набрання чинності цим Законом:\n\nпривести свої нормативно-правові акти у відповідність із цим Законом;\n\nзабезпечити приведення міністерствами, іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n5 жовтня 2017 року\n\n№ 2165-VIII\n\nПро внесення змін до Закону України \"Про гастрольні заходи в Україні\" щодо особливостей організації та проведення гастрольних заходів за участю громадян держави-агресора\nЗакон України від 05.10.2017 № 2165-VIII\n\nПрийняття від 05.10.2017\nПостійна адреса:\nhttps://zakon.rada.gov.ua/go/2165-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}