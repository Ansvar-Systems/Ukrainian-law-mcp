{
  "id": "ua-law-3022-14",
  "type": "statute",
  "title": "Закон України (3022-14)",
  "title_en": "",
  "short_name": "3022-14",
  "status": "in_force",
  "issued_date": "2002-02-07",
  "url": "https://zakon.rada.gov.ua/laws/show/3022-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро Комплексну програму утвердження України\nяк транзитної держави у 2002-2010 роках\n( Відомості Верховної Ради України (ВВР), 2002, N 24, ст.166 )\n\nЗ метою залучення додаткових надходжень до бюджетів усіх\nрівнів за рахунок збільшення обсягів транзитних перевезень\nпасажирів і вантажів через територію України Верховна Рада України\nп о с т а н о в л я є :\n1. Затвердити Комплексну програму утвердження України як\nтранзитної держави у 2002-2010 роках (далі - Програма), що\nдодається.\n2. Верховній Раді Автономної Республіки Крим, органам\nмісцевого самоврядування передбачати у проектах відповідних\nбюджетів видатки на проведення робіт згідно з Програмою.\n3. Кабінету Міністрів України під час формування проектів\nДержавної програми економічного і соціального розвитку України та\nДержавного бюджету України на 2003 і наступні роки передбачати\nцентралізовані капітальні вкладення на проведення робіт згідно з\nПрограмою.\n4. Цей Закон набирає чинності з дня його опублікування.\n\nПрезидент України Л.КУЧМА\n\nм. Київ, 7 лютого 2002 року\nN 3022-III\nЗАТВЕРДЖЕНО\nЗаконом України\nвід 7 лютого 2002 року\nN 3022-III\nКОМПЛЕКСНА ПРОГРАМА\nутвердження України як транзитної держави\nу 2002-2010 роках\nI. ЗАГАЛЬНІ ПОЛОЖЕННЯ\nСучасні тенденції розвитку світової економіки\nхарактеризуються постійним розширенням господарських зв'язків та\nміжнародної економічної кооперації. Тому пріоритетним напрямом у\nполітиці розвинутих країн стали інтеграційні процеси, що\nпередбачає створення умов для вільного переміщення товарів,\nпослуг, капіталів, робочої сили. Це обумовлює постійне зростання\nтранснаціональних потоків і міжнародного транзиту вантажів. Для\nбагатьох держав перевезення транзитних вантажів через свою\nтериторію стало важливим джерелом експорту послуг, валютних\nнадходжень до бюджету, створення додаткових робочих місць. Питання\nрозвитку транзиту посідають чільне місце у європейській\nтранспортній політиці. Підтвердженням цього є розбудова\nміжнародних транспортних коридорів на основних напрямках\nтранснаціональних перевезень.\nВигідне географічне положення України на шляху основних\nтранзитних потоків між Європою та Азією, наявність незамерзаючих\nчорноморських портів, розвинутої мережі залізниць, автомобільних\nдоріг, трубопроводів у широтних та меридіональних напрямах створює\nвсі необхідні передумови для збільшення обсягів транзиту вантажів.\nУ зв'язку з майбутнім приєднанням України до Світової\nорганізації торгівлі забезпечення вільного транзиту вантажів та\nйого розвиток сприятимуть підвищенню ефективності зовнішньої\nторгівлі, рівноправному входженню України до системи міжнародного\nподілу праці, створенню стабільного джерела валютних надходжень до\nбюджету. На сучасному етапі збільшення обсягів міжнародного\nтранзиту територією України може стати важливим фактором\nстабілізації та структурної перебудови її економіки. При цьому\nслід ураховувати, що транзит як вид експорту транспортних послуг є\nодним з найбільш ефективних, а інвестиції у цю сферу транспортної\nдіяльності дають швидку віддачу.\nЯк свідчить міжнародна практика, ефективне функціонування\nтранзитної системи залежить від національного законодавства, що\nвідповідає загальноприйнятим міжнародним нормам, його\nстабільності, оптимальної тарифно-цінової та податкової політики у\nцій сфері, розвинутої транспортної інфраструктури міжнародного\nзначення та обладнаних на високому технічному рівні пунктів\nпропуску через кордони, використання прогресивних, побудованих на\nлогістичних принципах технологій перевезень і переробки вантажів,\nсучасних систем організації документообігу, розрахунків,\nінформаційного забезпечення.\nТехнологічні потужності національної транспортної\nінфраструктури дають можливість щороку перевозити залізницями,\nвнутрішнім водним та автомобільним транспортом і переробляти в\nпортах понад 60-70 млн. тонн та доставляти трубопровідним\nтранспортом близько 200 млн. тонн транзитних вантажів. Однак\nфактичні обсяги транзиту становлять лише 200 млн. тонн, тобто\nнаявний транзитний потенціал України використовується на 70\nвідсотків, а на транспорті загального користування (без\nтрубопроводів) - лише на 50 відсотків.\nЗа оцінками міжнародних експертів ООН та ЄС та прогнозами\nРади по вивченню продуктивних сил Національної академії наук\nУкраїни, до 2010 року очікується збільшення товарообміну за\nнапрямками європейської вісі \"Північ - Південь\" на 25-30,\nєвразійської - на 30-35 відсотків. У зв'язку з цим можливе\nвідповідне збільшення транзитних перевезень територією України.\nПрогнозні оцінки їх обсягів у 2005-2010 роках наведено в\nтаблиці 1.\nТаблиця 1\nОбсяги транзитних перевезень територією України\n(млн. тонн) ------------------------------------------------------------------\n| Вид транспорту |\n|---------------------------------|\nРоки |залізничний | автомо- | трубопро-| Усього\n| | більний | відний |\n------------------------------------------------------------------\n1995 40 2,3 152,1 194,5\n1996 30,7 3,2 168,9 202,8\n1997 32,2 2,8 163,3 198,3\n1998 33,2 2,2 169,8 205,2\n1999 33,3 2,1 162,9 198,3\n2005 41,1 3,5 178 222,6\n(прогноз)\n2010 47 5 195 247\n(прогноз)\n__________________________________________________________________\nТранспортна система країни в основному спроможна забезпечити\nтаке зростання транзитних перевезень. Проте невідповідність\nпоказників транзитних перевезень в Україні міжнародним вимогам\nщодо швидкості, неперервності, цілості вантажів, тарифів і цін на\nпослуги не забезпечує не тільки їх зростання, а й стабілізації в\nіснуючих обсягах.\nОсновні причини, що стримують розвиток транзиту вантажів в\nУкраїні, полягають у невпорядкованості системи контролю вантажів\nна кордоні та справляння зборів, високій вартості послуг, що\nнадаються митними брокерами, контрольними службами і транспортними\nтерміналами, численних бюрократичних перепонах при оформленні\nтранзитних перевезень, низькій швидкості доставки вантажів,\nнесприятливій кримінальній обстановці, браку комплексного, у тому\nчислі інформаційного, обслуговування на шляху транзиту,\nвідсутності комплексу правових актів, що регулюють транзитні\nперевезення та їх експедиційне обслуговування.\nЦі проблеми й покликана розв'язати загальнодержавна\nКомплексна програма утвердження України як транзитної держави у\n2002-2010 роках (далі - Програма), спрямована на забезпечення\nінтеграції України в європейську та світову економічні системи.\nПрийняття такої Програми обумовлюється необхідністю проведення\nєдиної транзитної політики на загальнодержавному і регіональному\nрівнях (18 областей України, а також Автономна Республіка Крим і\nмісто Севастополь є прикордонними), координації діяльності\nміністерств, інших органів центральної виконавчої влади, значними\nобсягами наукових досліджень та капіталовкладень для модернізації\nінфраструктури транзиту.\nПоложеннями Програми враховано міжнародні вимоги до\nзабезпечення вільного транзиту вантажів, досвід європейських\nдержав в організації транзитних перевезень.\nII. МЕТА І ОСНОВНІ НАПРЯМИ ПРОГРАМИ\nМетою Програми є оптимальне використання наявного та\nподальший розвиток транзитного потенціалу України шляхом створення\nсприятливих умов для учасників транзитних перевезень, збільшення\nвалютних надходжень від експорту транспортних та інших послуг.\nПрограма передбачає комплекс заходів, спрямованих на\nнормативно-правове забезпечення транзиту вантажів територією\nУкраїни, адаптацію національного законодавства до міжнародного\nтранспортного права, техніко-технологічну модернізацію\nтранспортної інфраструктури міжнародного значення та пунктів\nпропуску через державний кордон України, удосконалення\nтарифно-цінової та податкової політики у сфері міжнародного\nтранзиту, впровадження логістичних технологій в організацію\nтранзитних вантажних, інформаційних та фінансових потоків, а також\nдержавне стимулювання залучення додаткових обсягів вантажів до\nтранзиту через Україну.\nОсновними напрямами Програми є:\nстворення правових засад подальшого розвитку транзитних\nперевезень вантажів;\nпоетапний перехід на принципи міжнародної транспортної та\nмитної політики у сфері транзиту вантажів;\nприведення технічного стану основних транзитних ліній,\nтерміналів, пунктів пропуску через державний кордон України до\nрівня, що забезпечує дотримання на цих об'єктах міжнародних\nтехніко-експлуатаційних, комерційних та екологічних вимог;\nвпровадження нових технологій організації перевезень та\nпропуску вантажів через державний кордон України, розвиток\nзмішаних (комбінованих) перевезень, забезпечення чіткої\nкоординації діяльності всіх учасників транзиту;\nпроведення виваженої тарифно-цінової політики, яка б сприяла\nпідвищенню конкурентоспроможності транзитних послуг в Україні та\nзалученню додаткових транзитних вантажних потоків;\nрозвиток міжнародного співробітництва у сфері транзитних\nперевезень;\nстворення економічних механізмів стимулювання розвитку\nтранзиту.\nIII. ЕТАПИ ВИКОНАННЯ ПРОГРАМИ\nПрограма виконуватиметься поетапно.\nНа першому етапі (2002-2005 роки) передбачається виконати\nзавдання на таких напрямах:\nнормативно-правове забезпечення транзиту вантажів через\nУкраїну, приведення національного законодавства у відповідність з\nміжнародними транспортними угодами і конвенціями;\nусунення технічних бар'єрів на шляху транзиту вантажів і\nнасамперед \"вузьких\" місць на маршрутах міжнародних транспортних\nкоридорів та в пунктах пропуску через державний кордон України;\nудосконалення тарифно-цінового та податкового регулювання для\nстимулювання транзиту;\nзавершення робіт із створення в повному обсязі системи\nобліку, аналізу та прогнозування транзитних перевезень;\nполіпшення підготовки та підвищення кваліфікаційного рівня\nкадрів у сфері транспортного забезпечення зовнішньоекономічної\nдіяльності.\nНа другому етапі (2006-2010 роки) передбачається виконати\nзавдання на таких напрямах:\nзабезпечення переходу в основному на технічні та екологічні\nстандарти, що відповідають європейським вимогам до рухомого складу\nта інфраструктури міжнародного транзиту;\nвпровадження сучасних інформаційних транспортних систем,\nінтеграція їх у загальноєвропейські;\nпоповнення сучасним рухомим складом транспортно-дорожнього\nкомплексу, здійснення реконструкції та розвиток систем\nмагістрального трубопровідного транспорту;\nшироке впровадження на базі нових інформаційних технологій\nпринципів транспортної логістики.\nIV. ОСНОВНІ ЗАВДАННЯ УТВЕРДЖЕННЯ УКРАЇНИ ЯК ТРАНЗИТНОЇ\nДЕРЖАВИ\n1. Державне регулювання у сфері міжнародного транзиту\nДержавна політика у сфері міжнародного транзиту\nздійснюватиметься на принципах забезпечення вільного, безпечного і\nбезперешкодного пропуску товарів, пасажирів і транспортних засобів\nтериторією України, гарантії прав учасників транзиту, створення\nналежних умов споживачам транзитних послуг. Реалізацію цих\nпринципів забезпечать:\n1) завершення формування нормативно-правової бази щодо\nрегулювання правовідносин, пов'язаних з міжнародним транзитом\nвантажів, організацією змішаних (комбінованих) перевезень та\nфункціонуванням товаророзподільчих (логістичних) центрів:\nа) розроблення і запровадження проектів законів України про\nтранспортно-експедиційну діяльність, про джерела фінансування\nексплуатації внутрішніх водних шляхів, про змішані (комбіновані)\nперевезення, про електронні документи та електронний\nдокументообіг, про електронний цифровий підпис та Кодексу\nвнутрішнього водного транспорту;\nб) розроблення і прийняття нормативно-правових актів з питань\nздійснення митно-брокерської діяльності у пунктах пропуску через\nдержавний кордон України, регламентування порядку перетину\nдержавного кордону України транзитними вантажами;\nв) законодавче закріплення правового статусу операторів\nмультимодальних перевезень та логістичних центрів. Розробка і\nзатвердження положень про оператора змішаних перевезень вантажів\nта про логістичні центри міжнародних перевезень;\nг) приведення нормативно-правових актів, що регулюють\nпитання, пов'язані з транзитом товарів та послуг, у відповідність\nз прийнятими Україною зобов'язаннями за міжнародними договорами;\n2) створення на державному рівні системи відстеження та\nпрогнозування розвитку міжнародного транзиту вантажів;\n3) завершення формування нормативно-правової бази щодо\nрегулювання правовідносин, пов'язаних з міжнародним транзитом\nвантажів, організацією змішаних (комбінованих) перевезень та\nфункціонуванням товаророзподільчих (логістичних) центрів;\n4) розроблення та реалізація заходів щодо поетапного\nприєднання України до міжнародних конвенцій та багатосторонніх\nугод у галузі транспорту та вступу до міжнародних транспортних\nорганізацій з визначенням пріоритетів, пов'язаних з інтеграцією\nтранспортно-дорожнього комплексу України до транспортних систем ЄС\nта СНД і подальшим розвитком транзитних перевезень, у тому числі:\nМіжнародної конвенції про узгодження умов проведення контролю\nвантажів на кордонах ( 995_267 ) (1982 рік); Конвенції про спільну\nтранзитну процедуру ( 994_001-87 ) (Женева, 20 травня 1987 року);\nМіжнародної конвенції про спрощення та гармонізацію митних\nпроцедур ( 995_643 ) (Кіото, у редакції 2000 року); Конвенції ООН\nз міжнародних мультимодальних перевезень вантажів (1980 рік);\nКонвенції про договір міжнародного перевезення ( 995_234 )\n(19 травня 1956 року); Конвенції про договір міжнародного\nавтомобільного перевезення пасажирів і багажу ( 995_845 )\n(1 березня 1973 року); Конвенції про міжнародні залізничні\nперевезення ( 994_291 ); Угоди про міжнародні перевезення\nшвидкопсувних продуктів та про спеціальні транспортні засоби, які\nпризначені для таких перевезень ( 995_b68 ) (1 вересня 1970 року);\nЄвропейської угоди про найважливіші лінії міжнародних комбінованих\nперевезень та відповідні об'єкти ( 994_054 ); Європейської угоди\nпро роботу екіпажів транспортних засобів, що виконують міжнародні\nавтомобільні перевезення ( 994_016 ) (1 липня 1970 року), а також\nконвенцій та угод з питань безпеки руху та охорони навколишнього\nприродного середовища;\n5) розроблення і реалізація заходів щодо надання послуг з\nохорони перевезень транзитних вантажів і забезпечення безпеки\nпасажирів, що переміщуються через територію України;\n6) розроблення вимог і соціальних нормативів у сфері\nтранспортного обслуговування, забезпечення безпечного\nфункціонування транспортно-дорожнього комплексу та зниження\nнегативного впливу транспорту на навколишнє природне середовище;\n7) реалізація заходів державного сприяння розвитку\nміжнародного транзиту в Україні шляхом:\nа) удосконалення економічних механізмів стимулювання\nтранспортних і транспортно-експедиторських організацій у разі\nзбільшення обсягів транзитних перевезень;\nб) розширення бюджетного фінансування розвитку інфраструктури\nтранзиту в рамках програм створення та функціонування національної\nмережі міжнародних транспортних коридорів, розбудови державного\nкордону України та Державної програми розвитку\nтранспортно-дорожнього комплексу України на 2000-2004 роки;\n8) активізація діяльності посольств України за кордоном,\nспрямованої на залучення до транзиту вантажів територією України;\n9) демонополізація у сфері надання послуг з організації та\nзабезпечення транзитних перевезень;\n10) розроблення проекту Програми розбудови туристичної\nінфраструктури у зонах економічного тяжіння за напрямками\nнаціональної мережі міжнародних транспортних коридорів.\n2. Удосконалення переміщення транзитних вантажів\nчерез державний кордон України\nОдним з основних завдань є поетапна реалізація міжнародних\nвимог щодо застосування до транзитних вантажів більш простого і\nприскореного режиму їх контролю у пунктах пропуску через державний\nкордон України, обмеження ставок зборів за здійснення контролю\nвартістю фактичних витрат на його проведення. З цією метою\nпередбачається забезпечити:\n1) стандартизацію та спрощення документального оформлення\nпроцедур перетину кордонів відповідно до міжнародного права і\nпрактики організації спільного контролю митницями України і\nсусідніх держав;\n2) визначення особливих, спрощених вимог щодо вантажів і\nтранспортних засобів, які прямують транзитом через територію\nУкраїни;\n3) безперебійний пропуск транзитних вантажопотоків на основі\nвпровадження єдиних технологій роботи митниць, залізниць, морських\n(річкових) портів, автотерміналів. Визначення граничних строків\nпропуску вантажів через державний кордон України та здійснення\nконтролю за їх дотриманням;\n4) вирішення питання про укладення міжурядових угод стосовно\nзапровадження організації спільного контролю вантажів та\nпогодження режиму роботи митниць;\n5) комплексне обстеження та приведення у відповідність з\nобсягами пропуску вантажів інфраструктури, штатів працівників,\nобладнання пунктів пропуску через державний кордон України;\n6) вирішення з країнами СНД питань спрощення процедур митного\nта інших видів контролю щодо транзитних вантажів;\n7) впорядкування організації контролю транзитних транспортних\nзасобів і вантажів з метою його спрощення та уніфікації роботи\nконтролюючих органів і служб (видача сертифікатів, дозволів, віз у\nвідповідних державних органах);\n8) запровадження типової технологічної схеми пропуску через\nдержавний кордон України транзитних транспортних засобів, вантажів\nта осіб із забезпеченням їх пропуску у пріоритетному порядку;\n9) приведення ставок єдиного збору, що стягується у пунктах\nпропуску на митному кордоні, до розмірів, які обмежуються\nсобівартістю їх здійснення (вимоги ГАТТ).\n3. Розвиток інфраструктури міжнародного транзиту\nЗ метою підвищення транзитного потенціалу України\nпередбачається забезпечити:\nна першому етапі у 2002-2005 роках:\n1) виконання в повному обсязі завдань Програми створення та\nфункціонування національної мережі міжнародних транспортних\nкоридорів в Україні, у тому числі:\nа) електрифікація залізниць Ковель - Ізов, Гребінка - Харків,\nДонецьк - Луганськ. Пріоритетне вирішення питань електрифікації\nзалізничних ліній для включення залізничного транспорту України в\nсистему транзитних перевезень через Транссиб (інші джерела - 51000\nтис. гривень);\nб) реалізація першого етапу організації швидкісного руху\nпасажирських і рефрижераторних поїздів на напрямках Котовіце\n(Польща) - Мостиська - Львів - Жмеринка - Київ - Зернове - Москва;\nЖмеринка - Одеса; Харків - Запоріжжя - Сімферополь;\n2) додаткове фінансування Державної програми розвитку\nтранспортно-дорожнього комплексу України на 2000-2004 роки;\n3) виконання комплексу робіт щодо спорудження мостового\nпереходу на автошляху Ростов-на-Дону - Одеса через р. Південний\nБуг у м. Миколаєві (кредит Японського банку міжнародного\nспівробітництва, вартість робіт - 1 млрд. гривень);\n4) виконання комплексу робіт для забезпечення безпечної\nексплуатації судноплавних шлюзів та водних шляхів і розвитку\nтранзитних річкових перевезень (державний бюджет - 9500 тис.\nгривень);\n5) реалізацію програми дій, спрямованих на підтримання режиму\nдержавного кордону України і прикордонного режиму, розвиток\nПрикордонних військ України та митних органів України на період до\n2005 року (інші джерела - 95000 тис. гривень);\n6) завершення будівництва та введення в експлуатацію\nнафтопроводу Одеса - Броди та нафтотерміналу \"Південний\" (інші\nджерела - 500000 тис. гривень);\n7) реалізацію другої фази проекту створення Євро-Азіатського\nнафтотранспортного коридору (будівництво нафтопроводу\nБроди - Плоцьк);\n8) реалізацію завдань Національної програми \"Нафта і газ\nУкраїни до 2010 року\", у тому числі реконструкцію газотранспортної\nсистеми (інші джерела - 3790800 тис. гривень), розвиток\nгазотранспортної системи (інші джерела - 10158720 тис. гривень);\n9) участь у створенні в рамках програми INOGATE міждержавних\nсистем транспортування нафти і природного газу, у тому числі з\nкраїн Каспійського регіону та Середньої Азії до європейських\nкраїн;\n10) реалізацію заходів щодо реконструкції та модернізації\nгазотранспортної системи України (у тому числі заміну зношених\nгазоперекачувальних агрегатів) та збільшення її пропускної\nздатності;\n11) завершення реалізації проекту розширення на території\nУкраїни Балканського коридору системи магістральних газопроводів\n(компресорної станції \"Тарутине\" та газопроводу\nТальне - Ананьїв - Ізмаїл) (інші джерела - 3710000 тис. гривень);\n12) вжиття заходів щодо збільшення потужності газопроводу\nТоржок - Долина (державний бюджет - 4558000 тис. гривень);\n13) реалізацію заходів щодо модернізації міждержавних\nелектричних мереж;\n14) вжиття заходів щодо створення технічних можливостей для\nзбільшення обсягів транспортування територією України\nвуглеводневих ресурсів із країн Каспійського регіону, Середньої та\nЦентральної Азії до європейських країн;\n15) вжиття заходів щодо переходу на технічні та екологічні\nстандарти, що відповідають європейським вимогам до рухомого складу\nта інфраструктури міжнародного транзиту. Підготовка Програми\nоновлення залізничного рухомого складу для вантажних перевезень\n(інші джерела - 200 тис. гривень);\n16) реалізацію відповідно до державних та галузевих програм\nзаходів щодо поповнення парку великовантажних контейнерів та\nрухомого складу, включаючи забезпечення транспортними засобами для\nорганізації комбінованих перевезень за участю різних видів\nтранспорту;\n17) підготовку і реалізацію за участю держави проектів\nстворення зразків транспортної та дорожньо-будівельної техніки,\nвкрай необхідної вітчизняній економіці;\n18) створення та укомплектування спеціалізованими\nтранспортними засобами пунктів швидкої медичної та технічної\nдопомоги на основних напрямках транзитних перевезень (інші джерела\n- 5000 тис. гривень);\n19) впровадження сучасних транспортних інформаційних та\nнавігаційних систем, включаючи супутникові, засобів ідентифікації\nмісцезнаходження транспортних засобів, забезпечення їх інтеграції\nу сфері транспорту і митних органів, адаптації до\nзагальноєвропейських інформаційних систем у галузі транспорту;\n20) спорудження залізничної дільниці, яка з'єднає порт Рені з\nосновною залізничною магістраллю Одеса - Ізмаїл (інші джерела -\n636000 тис. гривень);\n21) розроблення перспективної схеми розміщення\nтоваро-розподільчих (логістичних) центрів та поетапну її\nреалізацію;\n22) створення та укомплектування спеціалізованими\nтранспортними засобами пунктів швидкої допомоги на основних\nнапрямках транзитних перевезень (інші джерела - 5000 тис.\nгривень);\n23) організацію на основних напрямках транзитного руху\nпунктів обслуговування водіїв автотранспортних засобів (інші\nджерела - 20000 тис. гривень);\n24) розширення мережі вантажних митних комплексів\n(автопортів) для забезпечення ефективної та безперебійної роботи\nпунктів пропуску на державному кордоні України з організацією\nздійснення в них усіх видів контролю, обслуговування екіпажів;\nвизначення їх юридичного статусу (інші джерела - 5000 тис.\nгривень);\nна другому етапі до 2010 року:\n1) проведення робіт щодо поєднання міжнародних коридорів в\nєдину інфраструктурно-технологічну систему. Розроблення за участю\nРосійської Федерації проекту Програми розбудови транспортних\nкоридорів у 2005-2010 роках з подовженням європейських міжнародних\nтранспортних коридорів до основних регіонів, у яких формуються\nекспортні та транзитні вантажопотоки (інші джерела - 200 тис.\nгривень);\n2) розробку і реалізацію заходів щодо поетапного підвищення\nдопустимих норм осьових навантажень та збільшення повної маси\nавтопоїздів на напрямках міжнародних транспортних коридорів до\nрівня, прийнятого в країнах Західної Європи (інші джерела -\n5750000 тис. гривень);\n3) будівництво тунелю на дільниці Бескид - Скотарське (інші\nджерела - 256000 тис. гривень);\n4) підготовку проекту і побудову обхідної залізничної колії\nміж станціями Мамалига (Новоселицький район) - Ларга\n(Кельменецький район) Чернівецької області з метою забезпечення\nнаціональної безпеки України та удосконалення переміщення\nтранзитних вантажів;\n5) створення лізингових компаній для поповнення та оновлення\nрухомого складу транспорту;\n6) реалізацію відповідно до державних та галузевих програм\nзаходів щодо поповнення парку великовантажних контейнерів та\nрухомого складу, включаючи забезпечення транспортними засобами для\nорганізації комбінованих перевезень за участю різних видів\nтранспорту.\n4. Удосконалення тарифно-цінової та податкової політики\nСтворенню належних умов для збільшення обсягів транзитних\nперевезень сприятиме проведення гнучкої тарифно-цінової та\nподаткової політики. З цією метою передбачається:\n1) здійснення заходів щодо тарифного стимулювання розвитку\nтранзиту (запровадження єдиного збору, наскрізних тарифів,\nтарифних знижок тощо);\n2) дослідження, розроблення критеріїв і здійснення\nінтегрованої оцінки доходів та витрат при міжнародному транзиті\nвантажів територією України на основі спільної для всіх учасників\nтранзиту маркетингової стратегії ціноутворення;\n3) зниження вартості супутніх транзитним перевезенням послуг;\n4) підготовка та подання у встановленому порядку пропозицій\nщодо пільгового оподаткування операцій з надання послуг,\nпов'язаних з перевезенням (переміщенням) вантажів і пасажирів\nтранзитом через територію України;\n5) підготовка нормативно-правових актів стосовно тарифів\n(включаючи наскрізні) за напрямками проходження транспортних\nкоридорів. Розроблення методики формування наскрізних тарифів на\nперевезення транзитних вантажів;\n6) здійснення заходів щодо тарифного стимулювання розвитку\nтранзитних контейнерних перевезень (державний бюджет - 10 тис.\nгривень);\n7) удосконалення організації охорони та супроводження\nпідакцизних товарів, що переміщуються транзитом через митну\nтериторію України, розроблення та впровадження економічно\nобґрунтованих тарифів на супроводження цих товарів із знижкою на\n20-30 відсотків;\n8) створення системи моніторингу тарифів і цін щодо надання\nпослуг з перевезень та переробки транзитних вантажів на залізницях\nі в портах іноземних держав, які конкурують з українськими.\nЗдійснення гнучкої тарифної політики з метою залучення вантажів\nдля прямування територією України (інші джерела - 70 тис.\nгривень);\n9) розроблення та впровадження методик установлення гнучких\nтарифів на транспортування нафти, природного газу та аміаку\nмагістральними трубопроводами України з урахуванням світових цін\nна енергоносії.\n5. Впровадження сучасних технологій та забезпечення\nвзаємодії усіх учасників транзиту вантажів\nЗ метою удосконалення організації транзитних перевезень\nпередбачається:\n1) підвищення якості організації транзитних перевезень до\nрівня, що відповідає європейському стандарту якості ISO, широке\nвпровадження на базі нових інформаційних технологій принципів\nтранспортної логістики в організацію транспортного та\nтранспортно-експедиторського обслуговування міжнародного транзиту;\n2) розвиток змішаних (комбінованих) перевезень. Розроблення\nта впровадження на основних напрямках транзитних перевезень\nкомплексних транспортно-технологічних систем пропуску\nвантажопотоків із забезпеченням взаємодії всіх видів транспорту,\nтерміналів, пунктів пропуску вантажів через державний кордон\nУкраїни на основі погоджених графіків руху, режимів роботи,\nтехнологій перевезень, переробки та контролю вантажів;\n3) розроблення єдиної інформаційної мережі, систем зв'язку і\nпередачі даних для учасників процесу доставки транзитних вантажів\n(перший етап) (інші джерела - 35000 тис. гривень);\n4) розроблення і впровадження систем електронного обміну\nданими та електронної обробки даних із створенням умов захисту\nінформації (першочергові роботи) (державний бюджет - 5000\nтис. гривень, інші джерела - 25000 тис. гривень);\n5) удосконалення системи транспортно-експедиторського\nобслуговування транзитних перевезень, підвищення ролі міжнародних\nекспедиторів у забезпеченні ними надання вантажовласникам послуг\nфінансових гарантів, в організації доставки транзитних вантажів,\nзаснування операторських компаній змішаних (комбінованих)\nперевезень;\n6) створення на основних напрямках транзитних перевезень у\nзмішаному сполученні комплексних транспортно-технологічних систем\nпропуску вантажопотоків із забезпеченням взаємодії всіх видів\nтранспорту, терміналів, пунктів пропуску вантажів через державний\nкордон України на основі наскрізних тарифів, погоджених графіків\nруху, режимів роботи, технологій (державний бюджет - 2000 тис.\nгривень);\n7) створення в основних приморських транспортних вузлах\nспостережних рад із включенням у них представників адміністрацій\nморських портів, стивідорних компаній, залізниць та інших видів\nтранспорту, експедиторів та вантажовласників для забезпечення їх\nчіткої взаємодії, гармонізації інтересів забезпечення оптимальних\nтехнологій накопичення суднових партій;\n8) проведення досліджень та експериментальної перевірки на\nбазі Іллічівського, Одеського та Ренійського морських портів, а\nтакож Закарпатського транспортного вузла (м. Чоп) ефективності\nдіяльності і подальшого розширення мережі логістичних\nтоваророзподільчих центрів (державний бюджет - 80 тис. гривень);\n9) дослідження та підготовка пропозицій стосовно\nперспективного розвитку комбінованих перевезень:\nконтейнерних (інші джерела - 100 тис. гривень);\nконтрейлерних (інші джерела - 100 тис. гривень);\n10) розроблення комплексних планів розвитку морських\n(річкових) портів і припортових залізничних станцій. Реалізація\nпланів (інші джерела - 50000 тис. гривень);\n11) розроблення і реалізація заходів щодо збільшення обсягів\nтранзиту вантажів на українській ділянці р. Дунаю та організації\nзмішаних (залізнично-водних) перевезень з використанням р. Тиса\n(інші джерела - 51675 тис. гривень);\n12) забезпечення пріоритетного пропуску поїздів з транзитними\nвантажами за напрямками основних масових перевезень, скорочення їх\nпростоїв на станціях, організація руху експресних поїздів з\nтранзитними вантажами. Підвищення на 30 відсотків швидкості\nдоставки транзитних вантажів;\n13) встановлення для всіх видів транзитних перевезень\nгарантованих строків доставки вантажів;\n14) створення відповідно до світового досвіду конкурентного\nсередовища на ринку послуг щодо гарантування доставки підакцизних\nвантажів до митниць призначення;\n15) створення у пунктах пропуску через державний кордон\nУкраїни інформаційно-довідкової комп'ютерної системи (інші джерела\n- 125 тис. гривень);\n16) запровадження типового проекту автомобільного пункту\nпропуску модульного типу відповідно до європейських стандартів\n(інші джерела - 20000 тис. гривень).\n6. Міжнародне співробітництво у сфері транзитних перевезень\nВажливим напрямом діяльності є розширення міжнародного\nспівробітництва у сфері транзитних перевезень. З цією метою\nпередбачається забезпечити:\n1) виконання заходів з інтеграції України до європейського\nСоюзу відповідно до міжнародних угод України \"Про партнерство та\nспівробітництво між Україною та ЄС\" ( 998_012 ), \"Про принципи\nформування спільного транспортного простору і взаємодії\nдержав - учасниць СНД у галузі транспортної політики\" ( 997_054 )\nв частині адаптації національного транспортного законодавства до\nміжнародного, впровадження відповідних технічних та екологічних\nстандартів (інші джерела - 50 тис. гривень);\n2) проведення активної державної політики, спрямованої на\nзалучення до транзиту через Україну транснаціональних\nвантажопотоків на напрямках Захід - Схід та Північ - Південь;\n3) реалізацію Основної багатосторонньої угоди щодо\nміжнародного транспортного коридору ТРАСЕКА (у межах виділених ЄС\nкоштів);\n4) участь у розробленні відповідно до Програми ТРАСЕКА\nрегіональних проектів:\nгармонізація прикордонних процедур;\nєдина політика справляння транзитних зборів і встановлення\nтарифів;\nєдина правова база щодо транзитних перевезень (у межах\nвиділених ЄС коштів);\n5) ініціювання створення разом із сусідніми державами\nспільних транзитних коридорів, операторських компаній транзитних\nперевезень на основі погоджених технологій та наскрізних тарифів;\n6) розвиток співробітництва з країнами ГУУАМ у створенні зон\nвільної торгівлі та проведення єдиної тарифної політики з метою\nзбільшення транзитних вантажопотоків;\n7) залучення іноземних інвестицій на реабілітацію\nавтомобільної дороги Київ - Чоп (кредит ЄБРР на суму 75 млн. євро\nі кошти ЄС TACIS - 16,5 млн. євро) та будівництво мосту в районі\nпункту пропуску Ягодин - Дорогуськ (кошти ЄС TACIS на суму 4,69\nмлн. євро);\n8) організацію та проведення навчання фахівців транспорту (у\nрамках Програми TACIS) з питань перевезень небезпечних вантажів (у\nмежах виділених ЄС коштів);\n9) вирішення питання щодо усунення правових і технічних\nбар'єрів у сфері перевезень морськими суднами України через\nпротоки Босфор і Дарданелли;\n10) опрацювання з Турецькою стороною питання щодо укладення\nугоди про поромне сполучення;\n11) підготовку пропозицій щодо розвитку міждержавних систем\nтранспортування нафти і газу для включення до Програми\nTACIS-INOGATE на 2000-2003 роки;\n12) створення договірно-правової бази для збільшення обсягів\nтранспортування територією України вуглеводневих ресурсів із країн\nКаспійського регіону, Середньої та Центральної Азії до\nєвропейських країн;\n13) вирішення з Молдовською стороною питання щодо\nзастосування на залізничних пунктах пропуску на\nукраїнсько-молдовському митному кордоні знижки при справлянні\nзборів за здійснення всіх видів контролю з товарів, що двічі\nвимушено перетинають кордон на шляху до порту Рені;\n14) вирішення разом з відповідними органами Російської\nФедерації, Польщі, Чеської Республіки комплексу економічних та\nполітичних питань з метою більш повного використання транзитного\nпотенціалу української транспортної системи, зокрема щодо\nподовження залізничного коридору від Транссибірської магістралі\nтранзитом через Україну, Польщу до Чехії із створенням\nцентралізованої інформаційної системи для передачі документів\nзалізничного транспорту у напрямку руху вантажів і транспортних\nзасобів;\n15) опрацювання під час розроблення Концепції співробітництва\nкраїн СНД щодо формування спільного транспортного простору\nзаходів, спрямованих на більш активне використання транспортної\nінфраструктури України для пропуску транзитних вантажопотоків;\n16) розвиток міжнародного транспортного та митного\nспівробітництва у сфері створення спільних (об'єднаних) транзитних\nсистем та об'єктів з метою прискорення доставки вантажів та більш\nактивного використання транспортної інфраструктури України\nіноземними власниками вантажів;\n17) розроблення проекту і реалізацію Програми посилення\nкоординації роботи митниць України та сусідніх держав та спільного\nспрощення і модернізації процедур (державний бюджет - 20 тис.\nгривень);\n18) підготовку пропозицій щодо розвитку інфраструктурних\nмереж для включення у Програму TACIS з прикордонного\nспівробітництва на 2000-2003 роки;\n19) вирішення разом з відповідними органами Російської\nФедерації комплексу економічних та політичних питань з метою\nповного використання транзитного потенціалу української\nтранспортної системи;\n20) розширення співробітництва у сфері транзиту в рамках\nєвропейських та світових торговельних, транспортних та\nекспедиторських організацій, а також із сусідніми країнами з метою\nполіпшення умов пропуску транзитних вантажів.\nV. ВАРТІСТЬ РОБІТ ВИКОНАННЯ ПРОГРАМИ ТА ДЖЕРЕЛА ЇЇ\nФІНАНСУВАННЯ\nЗ урахуванням обмежених можливостей державного бюджету та\nінших джерел фінансування, динамічного формування міждержавних\nтранспортно-економічних зв'язків, кон'юнктури на міжнародних\nтоварних і фрахтових ринках у Програмі надається перевага\nфінансуванню за рахунок позабюджетних коштів (урядова позика за\nпрограмою Офіційної Допомоги Розвитку (ОДР) Уряду Японії -\nорієнтовно 1 млрд. гривень), залучені кредити, інвестиції, у тому\nчислі технічна допомога міжнародних союзів та фінансових\nорганізацій (програма ЄС TACIS - 106 млн. гривень, кредити ЄБРР -\n375 млн. гривень тощо). Загальна вартість витрат у цілому\nстановить близько 31,2 млрд. гривень. Основна частина цих коштів\nприпадає на заходи, пов'язані з розвитком транспортної\nінфраструктури і, зокрема, з проведенням дорожніх робіт з метою\nпідвищення допустимих осьових навантажень та збільшення загальної\nмаси автопоїздів на маршрутах міжнародних транспортних коридорів\nдо рівня європейських стандартів (за рахунок інших джерел\nфінансування - 5,75 млрд. гривень).\nОсновними джерелами фінансового забезпечення виконання\nПрограми є кошти державного та місцевих бюджетів, позабюджетні\nкошти (залучені кредити, інвестиції, у тому числі технічна\nдопомога міжнародних союзів та фінансових організацій (програма ЄС\nTACIS, кредити ЄБРР тощо).\nДжерела фінансування Комплексної програми утвердження України\nяк транзитної держави у 2002-2010 роках наведені у таблиці 2.\nТаблиця 2\nСклад джерел фінансування Програми у 2002-2010 роках\n(тис. гривень) ------------------------------------------------------------------\n| Перший етап (2002-2005 роки) | Другий\nДжерела | | етап\nфінансу-|---------------------------------------------|(2006-2010\nвання | | У тому числі | роки)\n| Всього |-----------------------------------|\n| | 2002 | 2003 | 2004 | 2005 |\n| | рік | рік | рік | рік |\n------------------------------------------------------------------\nВсього, 21425435 3884145 4427210 5560595 6553510 9761520\nу тому\nчислі:\n\nдержавний 4572780 1003195 1205100 1206510 1158000 -\nбюджет\n\nінші 6852655 2880950 3322110 4354085 5395510 9761520\nджерела,\nз них:\n\nкредити 1460000 100000 1120000 120000 120000 -\n\nприватні 10636859 1916665 2135479 2927860 3656855 6833064\nкошти\n\nінвестиції, 4755796 864285 966631 1306225 1618655 2928456\nу тому\nчислі:\n\nвнутрішні 2400000 400000 500000 700000 800000 1500000\n\nіноземні 2355796 464285 466631 606225 818655 1428456\n\nТермін окупності від реалізації завдань першого етапу\nПрограми залежно від напряму та основних завдань становить від 4,5\nдо 7 років, а капіталоємних - 12 років. Коефіцієнт ефективності -\n9 відсотків.\nЗа проведеними розрахунками, доходи від транзитних перевезень\nвантажів (без трубопровідного транспорту) зростуть майже на\n600-700 млн. гривень на рік, у тому числі відрахування до бюджету\n- на 200-250 млн. гривень.\nТаблиця 3\nОчікувана ефективність реалізації Програми\n(експертна оцінка)\n(млн. гривень) ------------------------------------------------------------------\n| Перший етап (2002-2005) роки |Другий етап\n|-------------------------------------|\n| У серед-| У тому числі |(2006-2010\nПоказники | ньому |---------------------------| роки)\n| за рік | 2002 | 2003 | 2004 | 2005 |\n| | рік | рік | рік | рік |\n------------------------------------------------------------------\nЗростання 350 190 230 400 500 2500\nдоходів\n\nЗростання 2-3 2 2,5 3,0 3,5 15-20\nрентабельності,\n%\n\nДодатковий 140 70 90 180 220 1250\nприбуток\n\nДодаткові 59 30,0 38,0 75,0 93,0 525\nнадходження\nдо бюджету\n\nКоефіцієнт 0,17 0,43\nефективності\n\nРеалізація проектів та заходів щодо розвитку транзитного\nпотенціалу трубопровідного транспорту здійснюватиметься за\nокремими програмами. Отже, зазначені показники включають лише\nвитрати на розвиток системи трубопровідного транспорту у сумі 12,8\nмлрд. гривень, що становитиме 59 відсотків від усієї вартості\nвитрат, витрати на розвиток автомобільного транспорту - 7,7 млрд.\nгривень (35 відсотків від вартості програми) з урахуванням\nзбільшення витрат у зв'язку з підвищенням осьових навантажень у\nнапрямках міжнародних транспортних коридорів, на розвиток\nзалізничного транспорту - 945300 тис. гривень (4,5 відсотка від\nвартості програми), на розвиток морського та річкового транспорту\n- 111,3 млн. гривень (0,5 відсотка). На проведення робіт з\nоблаштування державного кордону України із впровадженням нових\nінформаційних технологій передбачається 170,2 млн. гривень, або\n0,8 відсотка від вартості програми, решта - наукові роботи.\nЗавдання другого етапу формуватимуться після виконання\nзавдань першого етапу з урахуванням реальних економічних\nможливостей та після уточнення потреб в освоєнні перспективних\nтранзитних вантажопотоків.\nVI. МЕХАНІЗМ РЕАЛІЗАЦІЇ ПРОГРАМИ\nЗ метою забезпечення виконання завдань Програми\nвстановлюється такий механізм її реалізації.\n1. Кабінет Міністрів України:\nутворює у місячний строк Міжвідомчу комісію з питань\nтранзитної політики;\nвраховує у місячний строк потребу введення до складу\nзазначеної Міжвідомчої комісії голів профільних комітетів\nВерховної Ради України, представників Міністерства палива та\nенергетики України та інших органів центральної виконавчої влади,\nщо займаються питаннями трубопровідного транспорту;\nвизначає у двомісячний строк за поданням Міжвідомчої комісії\nз питань транзитної політики виконавців, строки виконання та\nобсяги фінансування окремих завдань цієї Програми.\n2. На галузевому рівні питання організації виконання Програми\nвирішуються постійно діючими експертними робочими групами, які\nстворюються при органах центральної виконавчої влади, на чолі з\nдержавними секретарями.\n3. Підсумки роботи галузевих постійно діючих експертних\nробочих груп подаються на розгляд Кабінету Міністрів України двічі\nна рік.\n4. Кабінет Міністрів України до 1 березня кожного року подає\nВерховній Раді України звіт про хід виконання Програми.\n5. Забезпечується постійне науково-технічне супроводження\nПрограми та розвиток наукових досліджень у сфері транспортного\nзабезпечення зовнішньоекономічних зв'язків України, транспортної\nлогістики та менеджменту з урахуванням:\n1) встановлення спеціалізації головних наукових організацій\nта установ у сфері транспортного забезпечення зовнішньоекономічних\nзв'язків;\n2) визначення Міністерством економіки та з питань\nєвропейської інтеграції України виконавців окремих завдань\nПрограми виключно на тендерній основі;\n3) здійснення розвитку наукових досліджень у сфері\nтранспортного забезпечення зовнішньоекономічних зв'язків України,\nтранспортної логістики та менеджменту;\n4) здійснення постійного моніторингу показників зовнішньої\nторгівлі послугами та обсягів транзитних перевезень (державний\nбюджет - 115 тис. гривень).\nVII. ОЧІКУВАНІ РЕЗУЛЬТАТИ РЕАЛІЗАЦІЇ ПРОГРАМИ\nРеалізація Програми дасть змогу:\nзміцнити геоекономічний потенціал України;\nгармонізувати національне законодавство з міжнародними\nнормами та стандартами;\nсприяти прискоренню інтеграції України у Європейське\nСпівтовариство;\nвідновити і зміцнити потенціал розвитку експорту послуг у\nзонах економічного тяжіння до міжнародних транспортних коридорів;\nсприяти ефективному використанню провізної спроможності\nтранспортних систем, стимулювати її відтворення та вдосконалення\nна основі впровадження нових технологій, зв'язку та\nінформатизації;\nполіпшити екологічний стан завдяки розвитку контрейлерних\n(комбінованих) перевезень;\nстимулювати розвиток широкого спектру супутніх транзиту\nпослуг, зокрема щодо різних видів страхування, розвитку\nміжнародного туризму, заправки транспортних засобів пальним,\nорганізації торгівлі та харчування, ремонту транспортних засобів\nта їх сервісного обслуговування, створення нових робочих місць у\nсфері виробництва та обслуговування.\nРеалізація заходів Програми дасть також змогу стабілізувати\nта збільшити в майбутньому обсяги транзитних вантажів, які\nтранспортуються трубопровідним транспортом.\n\nПро Комплексну програму утвердження України як транзитної держави у 2002-2010 роках\nЗакон України; Програма від 07.02.2002 № 3022-III\n\nПрийняття від 07.02.2002\nПостійна адреса:\nhttps://zakon.rada.gov.ua/go/3022-14\nЗаконодавство України\nстаном на 22.02.2026\n\nчинний"
    }
  ],
  "definitions": []
}