{
  "id": "ua-law-2486-20",
  "type": "statute",
  "title": "Закон України (2486-20)",
  "title_en": "",
  "short_name": "2486-20",
  "status": "in_force",
  "issued_date": "2022-07-29",
  "url": "https://zakon.rada.gov.ua/laws/show/2486-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законодавчих актів України щодо забезпечення вимог цивільного захисту під час планування та забудови територій\n\nВерховна Рада України постановляє:\n\nI. Внести зміни до таких законодавчих актів України:\n\n1. У Кодексі цивільного захисту України (Відомості Верховної Ради України, 2013 р., № 34-35, ст. 458):\n\n1) частину першу статті 17 доповнити пунктом 13 -1 такого змісту:\n\n\"13 -1 ) подає на розгляд Кабінету Міністрів України проект переліку об’єктів, проектна документація на будівництво яких повинна включати розділ інженерно-технічних заходів цивільного захисту\";\n\n2) частину другу статті 17 -1 доповнити пунктами 42 -1 , 42 -2 і 60 -1 такого змісту:\n\n\"42 -1 ) подає до відповідного уповноваженого органу містобудування та архітектури висновки до розділу інженерно-технічних заходів цивільного захисту проектів містобудівної документації, а також з питань дотримання вимог пожежної та техногенної безпеки для подальшого розгляду архітектурно-містобудівною радою;\n\n42 -2 ) бере участь у професійній атестації виконавців окремих видів робіт (послуг), пов’язаних із створенням об’єктів архітектури, які здійснюють діяльність з питань інженерно-технічних заходів цивільного захисту, а також з питань пожежної та техногенної безпеки\";\n\n\"60 -1 ) подає до центрального органу виконавчої влади, що забезпечує формування державної політики у сфері цивільного захисту, пропозиції щодо переліку об’єктів, проектна документація на будівництво яких повинна включати розділ інженерно-технічних заходів цивільного захисту\";\n\n3) у статті 32 :\n\nа) абзац перший частини другої викласти в такій редакції:\n\n\"2. Для укриття населення також використовуються споруди подвійного призначення - наземні або підземні будівлі/споруди чи їх окремі частини, що спроектовані або пристосовані для використання за основним функціональним призначенням, у тому числі для захисту населення, та в яких створені умови для тимчасового перебування людей\";\n\nб) частини восьму, дев’яту, чотирнадцяту та п’ятнадцяту викласти в такій редакції:\n\n\"8. Утримання захисних споруд цивільного захисту у готовності до використання за призначенням здійснюється їх власниками, користувачами, юридичними особами, на балансі яких вони перебувають (у тому числі споруд, що не увійшли до їх статутних капіталів у процесі приватизації (корпоратизації), за рахунок власних коштів.\n\n9. У разі використання однієї захисної споруди цивільного захисту кількома власниками, користувачами, юридичними особами вони беруть участь в утриманні такої споруди відповідно до укладених між ними договорів\";\n\n\"14. Особливості оренди захисних споруд цивільного захисту визначаються типовим договором оренди, що затверджується Кабінетом Міністрів України.\n\nРозірвання договору оренди захисної споруди цивільного захисту (її частини), яка перебуває у державній або комунальній власності, здійснюється шляхом письмового повідомлення орендаря про таке розірвання не пізніш як за 24 години до розірвання договору.\n\nУ такому разі орендар зобов’язаний звільнити захисну споруду цивільного захисту (її частину) протягом 24 годин з моменту повідомлення про розірвання договору.\n\nІстотною умовою договору оренди захисної споруди цивільного захисту (її частини), яка перебуває у державній або комунальній власності, є умова щодо розірвання такого договору в односторонньому порядку у разі:\n\n1) порушення порядку використання у мирний час захисної споруди цивільного захисту (її частини) для задоволення господарських, культурних і побутових потреб;\n\n2) невиконання орендарем вимог частини шістнадцятої цієї статті.\n\n15. Контроль за створенням фонду захисних споруд цивільного захисту, готовністю його об’єктів до використання за призначенням забезпечує центральний орган виконавчої влади, що реалізує державну політику у сфері цивільного захисту, та його територіальні органи спільно з місцевими державними адміністраціями та органами місцевого самоврядування в порядку, встановленому законом\";\n\nв) доповнити частиною шістнадцятою такого змісту:\n\n\"16. У разі приведення єдиної державної системи цивільного захисту, її складових у режим підвищеної готовності, виникнення надзвичайної ситуації, введення надзвичайного стану та в особливий період захисні споруди цивільного захисту, споруди подвійного призначення, найпростіші укриття незалежно від форми власності повинні приводитись у готовність до прийому населення у термін, що не перевищує 24 годин, крім захисних споруд цивільного захисту, що перебувають у постійній готовності до використання за призначенням.\n\nПриведення захисної споруди цивільного захисту, споруди подвійного призначення, найпростішого укриття у готовність до прийому населення може передбачати необхідність звільнення такого об’єкта від майна третіх осіб. У разі відмови орендаря звільнити захисну споруду цивільного захисту (її частину) у зазначений строк чи неможливості встановити його місцезнаходження здійснюється доступ до такої захисної споруди без отримання згоди її користувача (несанкціонований доступ) для приведення захисної споруди у готовність до прийому населення. Такий доступ здійснюється відповідно до положень статті 29 Закону України \"Про житлово-комунальні послуги\";\n\n4) частини четверту і п’яту статті 34 викласти в такій редакції:\n\n\"4. Розроблення містобудівної документації на місцевому та регіональному рівнях та проектування об’єктів, що можуть спричинити виникнення надзвичайних ситуацій та вплинути на стан захисту населення і територій, здійснюються з урахуванням вимог інженерно-технічних заходів цивільного захисту.\n\nПерелік об’єктів, проектна документація на будівництво яких повинна включати розділ інженерно-технічних заходів цивільного захисту, визначається відповідно до Закону України \"Про регулювання містобудівної діяльності\".\n\n5. Центральний орган виконавчої влади, що реалізує державну політику у сфері цивільного захисту, та його територіальні органи за запитами фізичних і юридичних осіб безоплатно надає інформацію, спрямовану на дотримання вимог інженерно-технічних заходів цивільного захисту, вимог пожежної та техногенної безпеки\";\n\n5) частину першу статті 47 викласти в такій редакції:\n\n\"1. Державний нагляд (контроль) з питань цивільного захисту здійснюється за додержанням та виконанням вимог законодавства у сферах пожежної та техногенної безпеки, захисту населення і територій від надзвичайних ситуацій, за діяльністю аварійно-рятувальних служб відповідно до Закону України \"Про основні засади державного нагляду (контролю) у сфері господарської діяльності\", цього Кодексу та інших законодавчих актів\";\n\n6) частину третю статті 51 викласти в такій редакції:\n\n\"3. Забезпечення вимог техногенної безпеки та цивільного захисту під час проектування, будівництва об’єктів, будівель і споруд покладається на уповноважені органи містобудування та архітектури, замовників, забудовників, проектувальників та будівельні організації\";\n\n7) частину п’яту статті 55 викласти в такій редакції:\n\n\"5. Обов’язок із забезпечення пожежної безпеки під час проектування та забудови населених пунктів, будівництва будівель і споруд покладається на уповноважені органи містобудування та архітектури, замовників, забудовників, проектувальників та будівельні організації\".\n\n2. Абзац третій частини другої статті 8 Закону України \"Про топографо-геодезичну і картографічну діяльність\" (Відомості Верховної Ради України, 1999 р., № 5-6, ст. 46 із наступними змінами) виключити.\n\n3. У Законі України \"Про регулювання містобудівної діяльності\" (Відомості Верховної Ради України, 2011 р., № 34, ст. 343 із наступними змінами):\n\n1) у статті 1 :\n\nа) у частині першій:\n\nпункт 5 -1 викласти в такій редакції:\n\n\"5 -1 ) комплексний план просторового розвитку території територіальної громади - одночасно містобудівна документація на місцевому рівні та документація із землеустрою, що визначає планувальну організацію, функціональне призначення території, основні принципи і напрями формування єдиної системи громадського обслуговування населення, дорожньої мережі, інженерно-транспортної інфраструктури, інженерної підготовки і благоустрою, цивільного захисту, охорони земель та інших компонентів навколишнього природного середовища, формування екомережі, охорони і збереження культурної спадщини та традиційного характеру середовища населених пунктів, а також послідовність реалізації рішень, у тому числі етапність освоєння території\";\n\nдоповнити пунктом 11 -1 такого змісту:\n\n\"11 -1 ) проект повторного використання у будівництві - документація, яка включає архітектурно-планувальні, конструктивні, технічні та технологічні рішення для умов будівництва, визначених завданням на проектування, застосування якої передбачається для багаторазового використання при розробленні проектної документації на будівництво (об’єктів або їх відокремлених частин), має експертну оцінку з позитивним висновком та затверджується замовником такої документації. Проектна документація на будівництво, розроблена із застосуванням проектів повторного використання у будівництві, затверджується замовником на підставі позитивного звіту експертизи, яка здійснюється у випадках, визначених цим Законом\";\n\nб) частину другу доповнити абзацом третім такого змісту:\n\n\"Терміни \"захисні споруди цивільного захисту\" , \"інженерно-технічні заходи цивільного захисту\" вживаються в цьому Законі у значенні, наведеному в Кодексі цивільного захисту України\";\n\n2) частину п’яту статті 14 доповнити абзацом другим такого змісту:\n\n\"Містобудівна документація на регіональному рівні містить розділ інженерно-технічних заходів цивільного захисту. Затвердження містобудівної документації на регіональному рівні за відсутності такого розділу забороняється\";\n\n3) частину четверту статті 16 доповнити абзацом другим такого змісту:\n\n\"Містобудівна документація на місцевому рівні містить розділ інженерно-технічних заходів цивільного захисту. Затвердження містобудівної документації на місцевому рівні за відсутності такого розділу забороняється\";\n\n4) у статті 16 -1 :\n\nа) абзац шістнадцятий частини восьмої викласти в такій редакції:\n\n\"об’єкти цивільного захисту, інші дані, необхідні для розроблення розділу інженерно-технічних заходів цивільного захисту\";\n\nб) частину десяту доповнити абзацом двадцять сьомим такого змісту:\n\n\"інженерно-технічні заходи цивільного захисту\";\n\n5) абзац перший частини третьої статті 20 викласти в такій редакції:\n\n\"3. Уповноважений орган містобудування та архітектури, при якому функціонує архітектурно-містобудівна рада, за 20 робочих днів до розгляду містобудівної документації на засіданні ради письмово інформує про дату та місце такого розгляду державні органи, які відповідно до закону мають повноваження щодо розгляду містобудівної документації, у тому числі відповідні територіальні органи центрального органу виконавчої влади, що реалізує державну політику у сфері цивільного захисту, та забезпечує можливість ознайомлення з її розділами (за відповідним напрямом). За результатами розгляду зазначені органи подають до уповноваженого органу містобудування та архітектури свої висновки\";\n\n6) частину першу статті 21 викласти в такій редакції:\n\n\"1. Громадському обговоренню підлягають розроблені в установленому законодавством порядку проекти містобудівної документації на місцевому рівні\";\n\n7) у статті 22 -2 :\n\nа) частину першу доповнити пунктами 16 і 17 такого змісту:\n\n\"16) проекту повторного використання у будівництві;\n\n17) експертних оцінок проекту повторного використання у будівництві\";\n\nб) у частині другій:\n\nпункт 19 в редакції Закону України від 2 вересня 2020 року № 850-IX вважати пунктом 21;\n\nдоповнити пунктом 22 такого змісту:\n\n\"22) експертні оцінки проекту повторного використання у будівництві\";\n\nв) частину шосту викласти в такій редакції:\n\n\"6. Замовники, орган ліцензування, ліцензіати, експертно-апеляційна рада з питань ліцензування, експертні організації, уповноважені органи містобудування та архітектури, органи державного архітектурно-будівельного контролю та нагляду, органи охорони культурної спадщини, органи Національної поліції України, центральний орган виконавчої влади, що реалізує державну політику у сфері цивільного захисту, та його територіальні органи, спеціальні установи страхового фонду документації, місцеві державні адміністрації, органи місцевого самоврядування та їх виконавчі органи, військові адміністрації, військово-цивільні адміністрації, юридичні особи, які надають технічні умови, уповноважені органи, які надають висновки з оцінки впливу на довкілля, енергоаудитори будівель, саморегулівні організації у сфері архітектурної діяльності та у сфері енергоефективності, виконавці окремих видів робіт (послуг), пов’язаних із створенням об’єктів архітектури, суб’єкти нормування у будівництві, виробники та імпортери будівельної продукції, органи з визначення технічної прийнятності, національна організація органів з визначення технічної прийнятності, орган державного ринкового нагляду, центри надання адміністративних послуг, публічні реєстратори, нотаріуси, органи з сертифікації персоналу, акредитовані відповідно до Закону України \"Про акредитацію органів з оцінки відповідності\", які здійснюють сертифікацію виконавців окремих видів робіт (послуг), пов’язаних із створенням об’єктів архітектури, розробники проектної документації на будівництво, генеральні підрядники, підрядники, інженери-консультанти, інші державні органи, фізичні та юридичні особи, які є користувачами електронної системи, несуть встановлену законом відповідальність за внесення до Реєстру будівельної діяльності завідомо неправдивих відомостей, за порушення строків внесення відомостей/надання документів до/з Реєстру будівельної діяльності\";\n\n8) у статті 22 -3 :\n\nа) пункт 9 частини першої викласти в такій редакції:\n\n\"9) листування з користувачами електронного кабінету (у тому числі повідомлення про самочинне будівництво), подання скарг на рішення, дії та бездіяльність органу ліцензування, експертних організацій, уповноважених органів містобудування та архітектури, органів державного архітектурно-будівельного контролю та нагляду, центрального органу виконавчої влади, що реалізує державну політику у сфері цивільного захисту, та його територіальних органів, спеціальних установ страхового фонду документації, місцевих державних адміністрацій, органів місцевого самоврядування та їх виконавчих органів, військових адміністрацій, військово-цивільних адміністрацій, юридичних осіб, які надають технічні умови, уповноважених органів, які надають висновки з оцінки впливу на довкілля, енергоаудиторів будівель, саморегулівних організацій у сфері архітектурної діяльності та у сфері енергоефективності, виконавців окремих видів робіт (послуг), пов’язаних із створенням об’єктів архітектури, публічних реєстраторів, нотаріусів, органів з сертифікації персоналу, акредитованих відповідно до Закону України \"Про акредитацію органів з оцінки відповідності\", які здійснюють сертифікацію виконавців окремих видів робіт (послуг), пов’язаних із створенням об’єктів архітектури, розробників проектної документації на будівництво, генеральних підрядників, підрядників, інженерів-консультантів, інших осіб, визначених Кабінетом Міністрів України в Порядку ведення електронної системи, а також отримання інформації про стан та результати їх розгляду\";\n\nб) частину другу викласти в такій редакції:\n\n\"2. Користувачами електронного кабінету є замовники, орган ліцензування, ліцензіати, експертно-апеляційна рада з питань ліцензування, експертні організації, уповноважені органи містобудування та архітектури, органи державного архітектурно-будівельного контролю та нагляду, органи охорони культурної спадщини, органи Національної поліції України, центральний орган виконавчої влади, що реалізує державну політику у сфері цивільного захисту, та його територіальні органи, спеціальні установи страхового фонду документації, місцеві державні адміністрації, органи місцевого самоврядування та їх виконавчі органи, військові адміністрації, військово-цивільні адміністрації, юридичні особи, які надають технічні умови, уповноважені органи, які надають висновки з оцінки впливу на довкілля, енергоаудитори будівель, саморегулівні організації у сфері архітектурної діяльності та у сфері енергоефективності, виконавці окремих видів робіт (послуг), пов’язаних із створенням об’єктів архітектури, суб’єкти нормування у будівництві, виробники та імпортери будівельної продукції, органи з визначення технічної прийнятності, національна організація органів з визначення технічної прийнятності, орган державного ринкового нагляду, центри надання адміністративних послуг, публічні реєстратори, нотаріуси, органи з сертифікації персоналу, акредитовані відповідно до Закону України \"Про акредитацію органів з оцінки відповідності\", які здійснюють сертифікацію виконавців окремих видів робіт (послуг), пов’язаних із створенням об’єктів архітектури, розробники проектної документації на будівництво, генеральні підрядники, підрядники, інженери-консультанти, інші державні органи, фізичні та юридичні особи, визначені Кабінетом Міністрів України в Порядку ведення електронної системи, та користувачі, які пройшли процедуру ідентифікації та автентифікації\";\n\n9) у статті 24 :\n\nа) частину третю після абзацу дванадцятого доповнити новим абзацом такого змісту:\n\n\"будівництва, експлуатації окремо розташованих захисних споруд цивільного захисту\".\n\nУ зв’язку з цим абзаци тринадцятий - п’ятнадцятий вважати відповідно абзацами чотирнадцятим - шістнадцятим;\n\nб) абзац чотирнадцятий викласти в такій редакції:\n\n\"Передача (надання) земельних ділянок із земель державної або комунальної власності у випадках, визначених абзацами сьомим - тринадцятим цієї частини, за відсутності принаймні одного виду містобудівної документації, визначеного абзацами другим - п’ятим цієї частини, не допускається, якщо земельна ділянка\";\n\n10) частину першу статті 25 викласти в такій редакції:\n\n\"1. Режим забудови територій, визначених для містобудівних потреб, встановлюється містобудівною документацією на місцевому рівні\";\n\n11) частину п’яту статті 29 доповнити пунктом 10 такого змісту:\n\n\"10) вимоги щодо розроблення розділу інженерно-технічних заходів цивільного захисту (для об’єктів, визначених відповідно до частини десятої статті 31 цього Закону)\";\n\n12) статтю 31 доповнити частинами десятою і одинадцятою такого змісту:\n\n\"10. Проектна документація на будівництво обов’язково має містити розділ інженерно-технічних заходів цивільного захисту, у складі якого може передбачатися будівництво захисних споруд цивільного захисту або споруд подвійного призначення, а також проектні рішення щодо врахування вимог пожежної та техногенної безпеки, для:\n\n1) об’єктів будівництва, що за класом наслідків (відповідальності) належать до об’єктів з середніми (СС2) та значними (СС3) наслідками, на яких постійно перебуватимуть понад 50 фізичних осіб або періодично перебуватимуть понад 100 фізичних осіб;\n\n2) інших об’єктів будівництва відповідно до переліку, визначеного Кабінетом Міністрів України.\n\nПроектні рішення розділу інженерно-технічних заходів цивільного захисту мають забезпечувати дотримання вимог доступності для осіб з обмеженими фізичними можливостями та інших маломобільних груп населення.\n\n11. Проект повторного використання у будівництві підлягає експертній оцінці.\n\nПроектна документація на будівництво об’єктів, розроблена з використанням проектів повторного використання у будівництві, підлягає експертизі.\n\nЕкспертна оцінка проекту повторного використання у будівництві здійснюється особами, визначеними частиною другою цієї статті.\n\nЗа результатами експертної оцінки проекту повторного використання у будівництві складається експертна оцінка з позитивним або негативним висновком. Така експертна оцінка складається у довільній формі з використанням Реєстру будівельної діяльності.\n\nЕкспертна оцінка проекту повторного використання у будівництві з позитивним висновком є підставою для затвердження замовником проекту повторного використання у будівництві\";\n\n13) у статті 39 :\n\nа) абзац перший частини третьої викласти в такій редакції:\n\n\"3. Орган державного архітектурно-будівельного контролю у разі необхідності під час розгляду питань, пов’язаних з видачею сертифіката, може звернутися до державних органів з метою отримання відповідних висновків, зокрема, до центрального органу виконавчої влади, що реалізує державну політику у сфері цивільного захисту, щодо виконання у повному обсязі вимог цивільного захисту, пожежної та техногенної безпеки. Звернення до центрального органу виконавчої влади, що реалізує державну політику у сфері цивільного захисту, та його територіальних органів здійснюється через електронний кабінет електронної системи. Висновок центрального органу виконавчої влади, що реалізує державну політику у сфері цивільного захисту, направляється до органу державного архітектурно-будівельного контролю з використанням електронної системи\";\n\nб) пункт 3 частини сьомої викласти в такій редакції:\n\n\"3) невідповідність об’єкта проектній документації на будівництво такого об’єкта та/або вимогам будівельних норм, у тому числі щодо:\n\nдотримання вимог, передбачених розділом інженерно-технічних заходів цивільного захисту, вимог пожежної та техногенної безпеки;\n\nдоступності об’єкта для осіб з обмеженими фізичними можливостями та інших маломобільних груп населення\";\n\n14) розділ V \"Прикінцеві положення\" доповнити пунктами 6 -5 і 9 -7 такого змісту:\n\n\"6 -5 . Встановити, що положення частини десятої статті 31 цього Закону застосовуються до об’єктів, право на виконання будівельних робіт щодо яких отримано після набрання чинності Законом України \"Про внесення змін до деяких законодавчих актів України щодо забезпечення вимог цивільного захисту під час планування та забудови територій\";\n\n\"9 -7 . Установити, що демонтаж об’єктів, пошкоджених або зруйнованих внаслідок надзвичайних ситуацій, воєнних дій або терористичних актів, здійснюється у порядку, визначеному Кабінетом Міністрів України. Рішення про демонтаж таких об’єктів приймається власником (органом управління майном) відповідного об’єкта за результатами обстеження\".\n\n4. У розділі XVII \"Прикінцеві та перехідні положення\" Закону України \"Про ринок електричної енергії\" (Відомості Верховної Ради України, 2017 р., № 27-28, ст. 312 із наступними змінами):\n\nа) абзац одинадцятий пункту 13 викласти в такій редакції:\n\n\"у багатоквартирних житлових будинках на технічні цілі (аварійне та евакуаційне освітлення, роботу індивідуальних теплових пунктів, котелень, ліфтів, насосів, замково-переговорних пристроїв, протипожежних систем, систем вентиляції, димовидалення та кондиціонування, систем сигналізації, авіаційних маяків, що належать власникам квартир багатоквартирного будинку на праві спільної власності) та освітлення дворів, східців і номерних знаків\";\n\nб) доповнити пунктами 13 -1 -13 -3 такого змісту:\n\n\"13 -1 . Тимчасово, на період дії воєнного стану в Україні та протягом одного року після його припинення чи скасування, електрична енергія, що купується у постачальника універсальних послуг та споживається у прийнятому в експлуатацію закінченому будівництвом багатоквартирному будинку (черзі, пусковому комплексі), щодо якого наявні чинні технічні умови, але не завершена процедура приєднання до електричних мереж, на обслуговування закінченого будівництвом об’єкта, у тому числі на комунально-побутові потреби мешканців та на цілі, визначені абзацом одинадцятим пункту 13 цього розділу, оплачується замовником, управителем, об’єднанням співвласників багатоквартирного будинку чи житлово-будівельним кооперативом за ціною, за якою постачальник універсальних послуг здійснює постачання електричної енергії колективним побутовим споживачам. Обов’язковими умовами для застосування такої ціни є забезпечення замовником, управителем, об’єднанням співвласників багатоквартирного будинку чи житлово-будівельним кооперативом:\n\nобліку електроенергії (окремими площадками вимірювання на технічні цілі будинку та на побутові потреби власників житлових приміщень);\n\nоформлення паспорта точки розподілу, укладення (у разі відсутності) договорів про тимчасове надання послуг з розподілу/постачання електричної енергії між замовником, управителем, об’єднанням співвласників багатоквартирного будинку чи житлово-будівельним кооперативом та оператором систем розподілу/ постачальником універсальних послуг.\n\nУ разі виконання цих умов замовник, управитель, об’єднання співвласників багатоквартирного будинку чи житлово-будівельний кооператив вважається колективним побутовим споживачем.\n\nПротягом одного року після припинення чи скасування воєнного стану в Україні замовник будівництва об’єкта зобов’язаний передати підключений (приєднаний) до інженерних мереж багатоквартирний житловий будинок власнику, об’єднанню співвласників багатоквартирного будинку або управителю.\n\n13 -2 . Тимчасово, на період дії воєнного стану в Україні та протягом одного року після його припинення чи скасування, електрична енергія, що купується у постачальника універсальних послуг та споживається у тимчасових спорудах для життєзабезпечення населення, розміщених відповідно до пункту 9 -2 розділу V \"Прикінцеві положення\" Закону України \"Про регулювання містобудівної діяльності\", оплачується за цінами, за якими постачальник універсальних послуг здійснює постачання електричної енергії побутовим споживачам.\n\n13 -3 . Тимчасово, на період дії воєнного стану в Україні та протягом одного року після його припинення чи скасування, замовник послуги з нестандартного приєднання має право бути замовником робіт з проектування електричних мереж лінійної частини приєднання, будівельно-монтажних та пусконалагоджувальних робіт. У такому разі замовник на підставі отриманих технічних умов на нестандартне приєднання забезпечує розроблення та узгодження з оператором системи розподілу проектної документації на будівництво електричних мереж лінійної частини приєднання, забезпечує виконання будівельно-монтажних та пусконалагоджувальних робіт щодо будівництва електричних мереж лінійної частини приєднання. При цьому закупівля товарів, робіт і послуг з проектування, будівництва, реконструкції мереж лінійної частини приєднання під час надання послуг з приєднання здійснюється без дотримання вимог частини дев’ятої статті 21 цього Закону\".\n\nII. Прикінцеві положення\n\n1. Цей Закон набирає чинності через два місяці з дня його опублікування.\n\n2. Кабінету Міністрів України:\n\n1) забезпечити створення Єдиного державного реєстру адміністративно-територіальних одиниць та територій територіальних громад, Єдиного державного реєстру адрес, Реєстру будівель та споруд у складі Єдиної державної електронної системи у сфері будівництва, зокрема:\n\nа) протягом одного місяця з дня опублікування цього Закону:\n\nзатвердження порядку проведення експериментального проекту щодо створення Єдиного державного реєстру адміністративно-територіальних одиниць та територій територіальних громад, Єдиного державного реєстру адрес, Реєстру будівель та споруд у складі Єдиної державної електронної системи у сфері будівництва ;\n\nдоопрацювання програмних засобів Єдиної державної електронної системи у сфері будівництва, необхідних для наповнення даними, верифікації даних та ведення Єдиного державного реєстру адрес та Реєстру будівель та споруд;\n\nб) протягом дії експериментального проекту із створення Єдиного державного реєстру адміністративно-територіальних одиниць та територій територіальних громад, Єдиного державного реєстру адрес, Реєстру будівель та споруд у складі Єдиної державної електронної системи у сфері будівництва - застосування Єдиного державного реєстру адміністративно-територіальних одиниць та територій територіальних громад, Єдиного державного реєстру адрес, Реєстру будівель та споруд центральними органами виконавчої влади та місцевими державними адміністраціями;\n\n2) забезпечити протягом двох місяців з дня набрання чинності цим Законом:\n\nприведення договорів оренди захисних споруд цивільного захисту (їх частин), які перебувають у державній власності, у відповідність із вимогами цього Закону;\n\nприйняття нормативно-правових актів, необхідних для реалізації цього Закону;\n\nприведення своїх нормативно-правових актів у відповідність із цим Законом;\n\nприведення міністерствами та іншими центральними органами виконавчої влади їх нормативно-правових актів у відповідність із цим Законом;\n\n3) у 2023 році поінформувати Верховну Раду України про стан виконання цього Закону.\n\n3. Органам місцевого самоврядування, начальникам військово-цивільних/військових адміністрацій:\n\n1) протягом двох місяців з дня набрання чинності цим Законом забезпечити приведення договорів оренди захисних споруд цивільного захисту (їх частин), що перебувають у комунальній власності, у відповідність із вимогами цього Закону;\n\n2) протягом трьох років з дня набрання чинності цим Законом забезпечити приведення містобудівної документації на регіональному та місцевому рівнях у відповідність із вимогами цього Закону;\n\n3) забезпечити застосування Єдиного державного реєстру адміністративно-територіальних одиниць та територій територіальних громад, Єдиного державного реєстру адрес, Реєстру будівель та споруд протягом дії експериментального проекту із створення Єдиного державного реєстру адміністративно-територіальних одиниць та територій територіальних громад, Єдиного державного реєстру адрес, Реєстру будівель та споруд у складі Єдиної державної електронної системи у сфері будівництва;\n\n4) забезпечити із застосуванням програмних засобів Єдиної державної електронної системи у сфері будівництва:\n\nа) внесення (завантаження) протягом двох місяців з дня опублікування цього Закону місцевих наборів даних про адреси (за наявності) до Єдиного державного реєстру адрес;\n\nб) протягом чотирьох місяців проведення текстової верифікації даних про вулиці, площі, майдани, шосе, проспекти, бульвари, інші об’єкти вулично-дорожньої мережі, поіменовані об’єкти та номери будівель і споруд;\n\nв) протягом шести місяців з дня опублікування цього Закону:\n\nвнесення до Єдиного державного реєстру адрес геопросторових даних про вулиці, площі, майдани, шосе, проспекти, бульвари, інші об’єкти вулично-дорожньої мережі та поіменовані об’єкти і електронних документів, електронних копій паперових документів про утворення та/або найменування таких об’єктів;\n\nвнесення до Реєстру будівель та споруд геопросторових даних про закінчені будівництвом об’єкти;\n\nг) внесення протягом дванадцяти місяців з дня опублікування цього Закону до Єдиного державного реєстру адрес електронних документів чи електронних копій паперових документів про присвоєння адрес;\n\nґ) верифікацію протягом дванадцяти місяців з дня опублікування цього Закону даних про адреси складових частин закінчених будівництвом об’єктів (квартир, машиномісць, інших житлових та нежитлових приміщень) у Єдиному державному реєстрі адрес.\n\nЗ метою верифікації адрес органи місцевого самоврядування у межах територій реалізації їхніх повноважень можуть безоплатно отримувати відповідну інформацію від підприємств, установ, організацій незалежно від форми власності, у тому числі суб’єктів надання комунальних послуг, об’єднань співвласників багатоквартирних будинків, управителів, житлово-будівельних (житлових) кооперативів, гаражно-будівельних (гаражних) кооперативів, садових товариств. Зазначена інформація надається на запит органу місцевого самоврядування протягом 10 календарних днів з дня надходження запиту;\n\n5) протягом одного місяця з дня набрання чинності цим Законом:\n\nрозробити та затвердити плани розміщення і укриття населення в захисних спорудах цивільного захисту, спорудах подвійного призначення, найпростіших укриттях;\n\nзабезпечити необхідну кількість місць у захисних спорудах цивільного захисту, спорудах подвійного призначення, найпростіших укриттях, зважаючи на чисельність населення;\n\nзабезпечити приведення захисних споруд цивільного захисту, споруд подвійного призначення у відповідність із нормативними вимогами;\n\nзабезпечити безперешкодний доступ населення до захисних споруд цивільного захисту, споруд подвійного призначення, найпростіших укриттів.\n\nСтроки, визначені цим пунктом для органів місцевого самоврядування, начальників військово-цивільних/військових адміністрацій, на тимчасово окупованих територіях починають застосовуватися з дня їх деокупації.\n\nПрезидент України\n\nВ. ЗЕЛЕНСЬКИЙ\n\nм. Київ\n\n29 липня 2022 року\n\n№ 2486-IX\n\nПро внесення змін до деяких законодавчих актів України щодо забезпечення вимог цивільного захисту під час планування та забудови територій\nЗакон України від 29.07.2022 № 2486-IX\n\nПрийняття від 29.07.2022\nПостійна адреса:\nhttps://zakon.rada.gov.ua/go/2486-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}