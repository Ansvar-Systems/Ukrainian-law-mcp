{
  "id": "ua-law-1508-18",
  "type": "statute",
  "title": "Закон України (1508-18)",
  "title_en": "",
  "short_name": "1508-18",
  "status": "in_force",
  "issued_date": "2014-06-17",
  "url": "https://zakon.rada.gov.ua/laws/show/1508-18",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "1. У цьому Законі терміни вживаються у такому значенні:\n1) договір про співробітництво - договір про умови співробітництва територіальних громад, що визначає форму співробітництва (поєднання кількох форм співробітництва), зобов’язання та відповідальність сторін - суб’єктів співробітництва, джерела та обсяги його фінансування;\n2) співробітництво територіальних громад (далі - співробітництво) - відносини між двома або більше територіальними громадами, що здійснюються на договірних засадах у визначених цим Законом формах з метою забезпечення соціально-економічного, культурного розвитку територій, підвищення якості надання послуг населенню на основі спільних інтересів та цілей, ефективного виконання органами місцевого самоврядування визначених законом повноважень;\n3) спільний проект - комплекс спільних заходів, що здійснюються органами місцевого самоврядування суб’єктів співробітництва за рахунок коштів місцевих бюджетів та інших не заборонених законодавством джерел і спрямовані на соціально-економічний, культурний розвиток територій;\n4) додатковий договір про приєднання до співробітництва - погоджений усіма учасниками співробітництва правочин, яким вносяться зміни до чинного договору про співробітництво, відповідно до яких одна чи декілька заінтересованих територіальних громад приєднується до раніше організованого співробітництва, а також можуть бути передбачені зміни певних умов такого договору в частині розширення території, джерел, обсягів фінансування співробітництва, доповнення інших умов договору без зміни предмета договору та форми співробітництва."
    },
    {
      "provision_ref": "art2",
      "section": "2",
      "title": "Стаття 2. Принципи співробітництва",
      "content": "1. Співробітництво ґрунтується на принципах:\n1) законності;\n2) добровільності;\n3) взаємної вигоди;\n4) прозорості та відкритості;\n5) рівноправності учасників;\n6) взаємної відповідальності суб’єктів співробітництва за його результати."
    },
    {
      "provision_ref": "art3",
      "section": "3",
      "title": "Стаття 3. Суб’єкти та сфери співробітництва",
      "content": "1. Суб’єктами співробітництва є територіальні громади.\nТериторіальні громади здійснюють співробітництво через органи місцевого самоврядування.\n2. Співробітництво здійснюється у сферах спільних інтересів територіальних громад у межах повноважень відповідних органів місцевого самоврядування, якщо інше не передбачено законом."
    },
    {
      "provision_ref": "art4",
      "section": "4",
      "title": "Стаття 4. Форми співробітництва",
      "content": "1. Співробітництво здійснюється у формі:\n1) делегування одному із суб’єктів співробітництва іншими суб’єктами співробітництва виконання одного чи кількох завдань з передачею йому відповідних ресурсів;\n2) реалізації спільних проектів, що передбачає координацію діяльності суб’єктів співробітництва та акумулювання ними на визначений період ресурсів з метою спільного здійснення відповідних заходів;\n3) спільного фінансування (утримання) суб’єктами співробітництва комунальних підприємств, установ та організацій, комунальних некомерційних товариств, господарських товариств, об’єктів інфраструктури;\n4) створення суб’єктами співробітництва комунальних установ, організацій, комунальних некомерційних товариств, господарських товариств, спільних об’єктів інфраструктури;\n5) утворення суб’єктами співробітництва спільного органу управління для спільного виконання визначених законом повноважень;\n6) утворення агломерації у порядку, встановленому законом.\n2. Співробітництво припиняється у разі попереднього повідомлення суб’єктом співробітництва інших його суб’єктів з виплатою їм компенсації згідно з умовами укладеного договору з урахуванням статей 18-20 цього Закону.\n3. Співробітництво може здійснюватися в одній формі або поєднувати кілька форм (договір про співробітництво з поєднанням кількох форм співробітництва). До відносин сторін у договорі про співробітництво з поєднанням кількох форм співробітництва застосовуються положення цього Закону, що регулюють відносини, елементи яких містяться в зазначеному договорі."
    },
    {
      "provision_ref": "art5",
      "section": "5",
      "title": "Стаття 5. Ініціювання співробітництва",
      "content": "1. Ініціаторами співробітництва можуть бути сільський, селищний, міський голова, депутати сільської, селищної, міської ради, жителі у порядку місцевої ініціативи.\nІніціатори співробітництва забезпечують підготовку пропозиції щодо ініціювання співробітництва (крім внесеної в порядку місцевої ініціативи), яка подається на розгляд сільської, селищної, міської ради.\nПідготовка пропозиції, внесеної в порядку місцевої ініціативи, здійснюється відповідно до закону.\n2. Пропозиція щодо ініціювання співробітництва повинна містити мету, обґрунтування доцільності співробітництва, інформацію про сферу його здійснення, форму та очікувані фінансові результати, а також інші необхідні для організації співробітництва умови.\n3. Рішення про надання згоди на організацію співробітництва приймається сільською, селищною, міською радою на підставі попередніх висновків її виконавчих органів стосовно відповідності інтересам та потребам територіальної громади пропозиції щодо ініціювання співробітництва.\nПрийняте в установленому порядку сільською, селищною, міською радою рішення про надання згоди на організацію співробітництва є підставою для сільського, селищного, міського голови для початку переговорів між потенційними суб’єктами співробітництва про його організацію та утворення комісії з підготовки проекту договору про співробітництво (далі - комісія)."
    },
    {
      "provision_ref": "art6",
      "section": "6",
      "title": "Стаття 6. Переговори про організацію співробітництва",
      "content": "1. Сільський, селищний, міський голова, що представляє територіальну громаду, надсилає пропозицію про початок переговорів з питань організації співробітництва сільським, селищним, міським головам, що представляють відповідні територіальні громади - потенційних суб’єктів співробітництва, та забезпечує утворення комісії, до складу якої входять представники відповідних територіальних громад.\n2. Сільський, селищний, міський голова забезпечує протягом 60 днів з дня надходження пропозиції про початок переговорів з питань організації співробітництва її вивчення, оцінку виконавчими органами сільської, селищної, міської ради щодо відповідності потребам територіальної громади, а також проведення публічних консультацій щодо такої пропозиції, після чого вона подається на розгляд відповідної ради для прийняття рішення про надання згоди на організацію співробітництва та делегування представника (представників) до комісії чи відмову від участі у співробітництві."
    },
    {
      "provision_ref": "art7",
      "section": "7",
      "title": "Стаття 7. Комісія",
      "content": "1. До складу комісії входять у рівній кількості представники усіх суб’єктів співробітництва.\nСклад комісії затверджується спільним розпорядженням сільських, селищних, міських голів, що представляють територіальні громади - суб’єктів співробітництва.\n2. Формою роботи комісії є засідання, що проводяться за рішенням її голови. Засідання комісії підлягає відеофіксації з подальшим зберіганням відеозапису засідання не менше п’яти років.\nРішення комісії вважається прийнятим, якщо за нього проголосувала більшість від її складу.\nРішення, прийняті комісією на своїх засіданнях, оформляються протоколом, що підписується головуючим на засіданні та секретарем.\nВідеозапис засідання комісії є невід’ємною частиною протоколу засідання комісії.\nПротоколи та відеозаписи засідань комісії є відкритими та оприлюднюються на офіційних веб-сайтах усіх суб’єктів співробітництва протягом п’яти робочих днів після проведення засідання.\n3. Головуючими на засіданні комісії є почергово представники суб’єктів співробітництва.\n4. Засідання комісії можуть проводитися дистанційно в режимі відеоконференції (дистанційні засідання комісії).\nПорядок проведення дистанційних засідань комісії визначається відповідною комісією та повинен забезпечувати:\nможливість реалізації прав членів комісії;\nідентифікацію особи, яка бере участь у засіданні комісії;\nвстановлення та фіксацію результатів голосування щодо кожного питання;\nобов’язковість відеозапису та одночасну трансляцію на офіційних веб-сайтах усіх суб’єктів співробітництва.\nВідеозапис дистанційного засідання комісії є невід’ємною частиною протоколу засідання комісії.\n5. Організаційне забезпечення діяльності комісії здійснюється виконавчими органами сільських, селищних, міських рад - суб’єктів співробітництва.\n6. Комісія готує протягом 60 днів з дати її утворення проект договору про співробітництво.\n7. Комісія припиняє свою діяльність з дати набрання чинності договором про співробітництво або прийняття кожною сільською, селищною, міською радою рішення про припинення організації співробітництва."
    },
    {
      "provision_ref": "art8",
      "section": "8",
      "title": "Стаття 8. Схвалення проекту договору про співробітництво",
      "content": "1. Сільські, селищні, міські голови протягом 15 днів після завершення підготовки комісією проекту договору про співробітництво забезпечують внесення на розгляд відповідних рад питання про його схвалення.\nРішення про схвалення проекту договору про співробітництво приймається сільськими, селищними, міськими радами протягом 30 днів з дня внесення відповідного питання на розгляд ради.\n2. Договір про співробітництво укладається у письмовій формі сільськими, селищними, міськими головами після схвалення його проекту відповідними сільськими, селищними, міськими радами.\n3. У разі якщо до схвалення проекту договору про співробітництво один із потенційних суб’єктів співробітництва відмовився від участі у співробітництві, комісія може прийняти рішення про підготовку нового проекту договору про співробітництво."
    },
    {
      "provision_ref": "art8-1",
      "section": "8-1",
      "title": "Стаття 8-1. Особливості співробітництва в умовах дії воєнного або надзвичайного стану",
      "content": "1. У період дії воєнного стану та протягом шести місяців після його припинення чи скасування вимоги, передбачені статтями 5-8 цього Закону, можуть не застосовуватися до договорів щодо:\n1) підтримки сектору безпеки та оборони;\n2) ліквідації наслідків збройної агресії;\n3) забезпечення прав і свобод внутрішньо переміщених осіб;\n4) забезпечення реабілітації та підтримки ветеранів війни, Захисників і Захисниць України, членів їхніх сімей, членів сімей загиблих (померлих) ветеранів війни, Захисників і Захисниць України.\n2. У період дії надзвичайного стану вимоги, передбачені статтями 5-8 цього Закону, можуть не застосовуватися до договорів щодо ліквідації наслідків надзвичайних ситуацій державного, регіонального та місцевого рівнів."
    },
    {
      "provision_ref": "art9",
      "section": "9",
      "title": "Стаття 9. Договір про співробітництво",
      "content": "1. Співробітництво здійснюється відповідно до договорів про співробітництво, укладених згідно із цим та іншими законами сільськими, селищними, міськими головами від імені сільської, селищної, міської ради після схвалення їх проектів сільськими, селищними, міськими радами.\nУ договорі про співробітництво, зокрема, зазначається сільська, селищна, міська рада одного із суб’єктів співробітництва, відповідальна за подання звітів про виконання договору центральному органу виконавчої влади, що забезпечує формування державної політики у сфері розвитку місцевого самоврядування.\nПримірна форма договору про співробітництво визначається центральним органом виконавчої влади, що забезпечує формування державної політики у сфері розвитку місцевого самоврядування.\n2. Предмет договору про співробітництво визначається відповідно до обраної суб’єктами співробітництва форми співробітництва (поєднання кількох форм співробітництва), передбаченої статтею 4 цього Закону.\n3. Кількість примірників договору про співробітництво повинна бути на один більше, ніж кількість суб’єктів співробітництва.\nКожен із суб’єктів співробітництва отримує один примірник договору про співробітництво.\nОдин примірник договору про співробітництво, додаткового договору про приєднання до співробітництва передається для внесення до реєстру про співробітництво територіальних громад центральному органу виконавчої влади, що забезпечує формування державної політики у сфері розвитку місцевого самоврядування, не пізніше ніж на п’ятий робочий день з дня підписання договору всіма сторонами.\nПорядок формування та забезпечення функціонування реєстру про співробітництво територіальних громад затверджується центральним органом виконавчої влади, що забезпечує формування державної політики у сфері розвитку місцевого самоврядування.\n4. Договір про співробітництво набирає чинності через 10 днів з дати його укладення з урахуванням вимог бюджетного законодавства, якщо суб’єкти співробітництва не домовились про інші строки, про що зазначається у договорі.\n5. Для досягнення цілей співробітництва строк дії договору про співробітництво може бути продовжений у порядку, визначеному статтями 6-8 цього Закону, без проведення публічних консультацій."
    },
    {
      "provision_ref": "art9-1",
      "section": "9-1",
      "title": "Стаття 9-1. Ініціювання приєднання до співробітництва",
      "content": "1. Ініціювання приєднання до співробітництва, проведення переговорів щодо його здійснення, підготовка, публічні консультації, схвалення проекту додаткового договору про приєднання до співробітництва здійснюються територіальною громадою, яка приєднується до співробітництва, у порядку, передбаченому статтями 5-8 цього Закону."
    },
    {
      "provision_ref": "art9-2",
      "section": "9-2",
      "title": "Стаття 9-2. Додатковий договір про приєднання до співробітництва",
      "content": "1. Додатковий договір про приєднання до співробітництва укладається в письмовій формі сільськими, селищними, міськими головами після схвалення його проекту всіма сільськими, селищними, міськими радами, які раніше схвалили проект договору про співробітництво, у порядку, передбаченому статтями 8-9 цього Закону. Додатковий договір про приєднання до співробітництва після підписання сторонами стає невід’ємною частиною раніше укладеного договору про співробітництво.\n2. Додатковий договір про приєднання до співробітництва повинен містити, зокрема:\n1) найменування сільських, селищних, міських рад суб’єктів співробітництва;\n2) відомості про раніше укладений договір про співробітництво (назва і предмет договору, дата його укладення);\n3) умови договору про співробітництво, які змінюються та/або доповнюються у зв’язку з приєднанням нової територіальної громади (територіальних громад) до співробітництва;\n4) найменування суб’єкта співробітництва, відповідального за передачу одного примірника додаткового договору центральному органу виконавчої влади, що забезпечує формування державної політики у сфері розвитку місцевого самоврядування, для внесення змін до реєстру про співробітництво територіальних громад;\n5) порядок набрання чинності додатковим договором.\n3. Примірна форма додаткового договору про приєднання до співробітництва визначається центральним органом виконавчої влади, що забезпечує формування державної політики у сфері розвитку місцевого самоврядування."
    },
    {
      "provision_ref": "art10",
      "section": "10",
      "title": "Стаття 10. Делегування виконання окремих завдань",
      "content": "1. Для забезпечення виконання повноважень згідно із Законом України \"Про місцеве самоврядування в Україні\" та підвищення ефективності використання коштів місцевих бюджетів органи місцевого самоврядування суб’єктів співробітництва на підставі договору про співробітництво можуть делегувати одному із суб’єктів співробітництва виконання одного чи кількох завдань з передачею йому відповідних ресурсів.\n2. Договір про співробітництво у частині делегування виконання окремих завдань повинен, зокрема, містити:\n1) перелік завдань, що делегуються органу місцевого самоврядування суб’єкта співробітництва;\n2) найменування органу місцевого самоврядування суб’єкта співробітництва, якому делегуються завдання інших органів місцевого самоврядування суб’єктів співробітництва;\n3) найменування органів місцевого самоврядування суб’єктів співробітництва, які делегують завдання відповідному органу місцевого самоврядування одного із суб’єктів співробітництва;\n4) вимоги до виконання органом місцевого самоврядування одного із суб’єктів співробітництва делегованих іншими суб’єктами співробітництва завдань;\n5) обсяг коштів місцевих бюджетів, що передаються місцевому бюджету органу місцевого самоврядування суб’єкта співробітництва на виконання делегованих завдань;\n6) строк, на який делегуються завдання;\n7) форму і порядок звітування про стан виконання та фінансування делегованих завдань;\n8) порядок припинення договору та розв’язання спорів під час його виконання.\n3. Фінансування виконання делегованих завдань здійснюється відповідно до вимог Бюджетного кодексу України ."
    },
    {
      "provision_ref": "art11",
      "section": "11",
      "title": "Стаття 11. Реалізація спільних проектів",
      "content": "1. Договір про співробітництво у частині реалізації спільного проекту повинен, зокрема, містити:\n1) мету спільного проекту;\n2) строки та умови його реалізації;\n3) перелік заходів органів місцевого самоврядування суб’єктів співробітництва, що передбачається здійснити у рамках реалізації спільного проекту;\n4) обсяги фінансування спільного проекту органами місцевого самоврядування суб’єктів співробітництва;\n5) форму участі органів місцевого самоврядування суб’єктів співробітництва у рамках реалізації спільного проекту;\n6) механізм координації діяльності органів місцевого самоврядування суб’єктів співробітництва;\n7) порядок припинення дії договору та розв’язання спорів під час його виконання;\n8) відповідальність сторін.\n2. Під час підготовки проекту договору про співробітництво у частині реалізації спільного проекту вимоги, передбачені статтями 5-8 цього Закону, можуть не застосовуватися."
    },
    {
      "provision_ref": "art12",
      "section": "12",
      "title": "Стаття 12. Спільне фінансування (утримання) комунальних підприємств, установ та організацій, комунальних некомерційних товариств, господарських товариств",
      "content": "1. З метою забезпечення ефективного використання ресурсів територіальних громад на основі спільного застосування наявних в одного із суб’єктів співробітництва об’єктів комунальної інфраструктури співробітництво може здійснюватися у формі спільного фінансування (утримання) комунальних підприємств, установ та організацій, комунальних некомерційних товариств, господарських товариств відповідно до вимог Бюджетного кодексу України .\n2. Договір про співробітництво у частині спільного фінансування (утримання) комунальних підприємств, установ, організацій, комунальних некомерційних товариств, господарських товариств повинен, зокрема, містити:\n1) перелік комунальних підприємств, установ, організацій, комунальних некомерційних товариств, господарських товариств, що передбачається спільно (усіма суб’єктами співробітництва) фінансувати (утримувати);\n2) обсяг фінансових ресурсів, який органи місцевого самоврядування суб’єктів співробітництва планують виділити для спільного фінансування (утримання) комунальних підприємств, установ, організацій, комунальних некомерційних товариств, господарських товариств, а також порядок здійснення видатків з місцевих бюджетів;\n3) умови щодо надання (виробництва) комунальними підприємствами, установами, організаціями, комунальними некомерційними товариствами, господарськими товариствами, що спільно фінансуються (утримуються) суб’єктами співробітництва, послуг (продукції) для суб’єктів співробітництва;\n4) спосіб розподілу між суб’єктами співробітництва отриманих доходів та можливих ризиків, пов’язаних з діяльністю комунальних підприємств, установ, організацій, комунальних некомерційних товариств, господарських товариств, що спільно фінансуються (утримуються);\n5) форму і порядок подання звітності про результати діяльності комунальних підприємств, установ, організацій, комунальних некомерційних товариств, господарських товариств, використання ресурсів, у тому числі фінансових;\n6) порядок припинення дії договору та розв’язання спорів під час його виконання."
    },
    {
      "provision_ref": "art13",
      "section": "13",
      "title": "Стаття 13. Створення комунальних установ, організацій, комунальних некомерційних товариств, господарських товариств",
      "content": "1. З метою реалізації спільних інфраструктурних проектів і виконання функцій, що становлять спільний інтерес, суб’єкти співробітництва на підставі договору можуть створювати комунальні установи, організації, комунальні некомерційні товариства, господарські товариства і спільно їх утримувати.\nСтворення комунальних установ, організацій, комунальних некомерційних товариств, господарських товариств на базі майна, яке відповідно до закону (рішення органу місцевого самоврядування) не підлягає приватизації, забороняється.\n2. Договір про співробітництво у частині створення комунальних установ, організацій, комунальних некомерційних товариств, господарських товариств повинен містити, зокрема:\n1) сферу діяльності комунальних установ, організацій, комунальних некомерційних товариств, господарських товариств;\n2) найменування та місцезнаходження комунальних установ, організацій, комунальних некомерційних товариств, господарських товариств;\n3) організаційно-правову форму комунальних установ, організацій, комунальних некомерційних товариств, господарських товариств;\n4) структуру органів і служб управління комунальними установами, організаціями, комунальними некомерційними товариствами, господарськими товариствами, порядок їх призначення та організації діяльності;\n5) обсяг коштів (майна), що інвестуються органами місцевого самоврядування суб’єктів співробітництва для фінансування (утримання) та забезпечення функціонування комунальних установ, організацій, комунальних некомерційних товариств, господарських товариств, а також строки їх внесення;\n6) етапи створення комунальних установ, організацій, комунальних некомерційних товариств, господарських товариств і відповідальність сторін за результати їхньої діяльності;\n7) шляхи покриття органами місцевого самоврядування суб’єктів співробітництва можливих збитків, дефіциту коштів та розподілу отриманих доходів комунальних установ, організацій, комунальних некомерційних товариств, господарських товариств;\n8) порядок припинення діяльності комунальних установ, організацій, комунальних некомерційних товариств, господарських товариств, а також розподілу між суб’єктами співробітництва майна таких юридичних осіб;\n9) порядок припинення дії договору та розв’язання спорів під час його виконання;\n10) умови виходу із співробітництва одного із суб’єктів співробітництва.\n3. Статут комунальної установи, організації, комунального некомерційного товариства, господарського товариства повинен відповідати законодавству та вимогам, визначеним у договорі.\n4. Створення та реєстрація комунальної установи, організації, комунального некомерційного товариства, господарського товариства здійснюються відповідно до вимог законодавства."
    },
    {
      "provision_ref": "art14",
      "section": "14",
      "title": "Стаття 14. Утворення спільного органу управління",
      "content": "1. Для спільного виконання визначених законом повноважень, що належать до компетенції органів місцевого самоврядування суб’єктів співробітництва, та з метою економії коштів, необхідних для їх утримання (оптимізації чи зменшення видатків), співробітництво може здійснюватися шляхом утворення суб’єктами співробітництва спільного органу управління.\n2. Договір про співробітництво у частині утворення спільного органу управління повинен містити, зокрема:\n1) мету утворення спільних органів управління;\n2) повноваження, що реалізуються спільним органом управління, та його функції;\n3) найменування та місцезнаходження спільного органу управління;\n4) спосіб утворення спільного органу управління та його майна;\n5) порядок призначення (обрання) на посаду, а також звільнення з посади керівника спільного органу управління та інших посадових осіб;\n6) відповідальність керівника спільного органу управління;\n7) порядок та обсяги фінансування суб’єктами співробітництва спільного органу управління;\n8) порядок та періодичність звітування спільного органу управління перед суб’єктами співробітництва та відповідними органами місцевого самоврядування;\n9) порядок припинення функціонування спільного органу управління та відповідного розподілу майна, наслідки такого припинення;\n10) порядок припинення дії договору, можливість припинення одним із суб’єктів співробітництва участі у співробітництві та наслідки такого припинення.\n3. Спільний орган управління може утворюватися як окремий виконавчий орган сільської, селищної, міської ради одного із суб’єктів співробітництва або у складі виконавчого органу сільської, селищної, міської ради одного із суб’єктів співробітництва (як структурний підрозділ - департамент, відділ, управління, проектне бюро, агенція тощо)."
    },
    {
      "provision_ref": "art15",
      "section": "15",
      "title": "Стаття 15. Державне стимулювання співробітництва",
      "content": "1. Державне стимулювання співробітництва здійснюється шляхом:\n1) надання субвенцій місцевим бюджетам суб’єктів співробітництва у пріоритетних сферах державної політики;\n2) передачі об’єктів державної власності у комунальну власність суб’єктів співробітництва;\n3) методичної, організаційної та іншої підтримки діяльності суб’єктів співробітництва.\n2. Держава стимулює співробітництво у разі, якщо:\n1) посилюється спроможність суб’єктів співробітництва до забезпечення реалізації визначених законом повноважень;\n2) до співробітництва залучені додаткові ресурси, у тому числі фінансові;\n3) співробітництво здійснюється більш як трьома суб’єктами співробітництва;\n4) забезпечується широка участь громадськості у здійсненні співробітництва.\n3. Порядок державного стимулювання співробітництва визначається Кабінетом Міністрів України."
    },
    {
      "provision_ref": "art16",
      "section": "16",
      "title": "Стаття 16. Фінансування співробітництва",
      "content": "1. Фінансування співробітництва здійснюється за рахунок коштів:\n1) місцевих бюджетів суб’єктів співробітництва;\n2) самооподаткування;\n3) інших не заборонених законодавством джерел, зокрема, державного бюджету, міжнародної технічної та фінансової допомоги, кредитних ресурсів.\n2. Фінансування заходів співробітництва розпочинається з наступного бюджетного періоду.\nУ разі узгодження між суб’єктами співробітництва фінансування заходів співробітництва може розпочинатися раніше наступного бюджетного періоду в межах бюджетних призначень.\n3. Суб’єкти співробітництва забезпечують відкритий доступ до звітів про використання коштів через власні Інтернет-ресурси."
    },
    {
      "provision_ref": "art17",
      "section": "17",
      "title": "Стаття 17. Моніторинг співробітництва",
      "content": "1. Центральний орган виконавчої влади, що забезпечує формування державної політики у сфері розвитку місцевого самоврядування, здійснює щоквартальний моніторинг співробітництва.\nМоніторинг співробітництва здійснюється за такими показниками:\n1) загальна кількість договорів про співробітництво;\n2) кількість договорів про співробітництво за формами співробітництва;\n3) кількість договорів про співробітництво за галузями економіки;\n4) кількість територіальних громад - суб’єктів співробітництва;\n5) кількість договорів про співробітництво, яке припинено;\n6) кількість договорів про співробітництво, договірні умови яких не виконуються.\n2. Центральний орган виконавчої влади, що забезпечує формування державної політики у сфері розвитку місцевого самоврядування:\n1) за результатами моніторингу співробітництва подає в установленому порядку Кабінету Міністрів України пропозиції щодо державного стимулювання співробітництва;\n2) ініціює зміни до законодавства, що регламентує здійснення співробітництва (за потреби)."
    },
    {
      "provision_ref": "art18",
      "section": "18",
      "title": "Стаття 18. Підстави для припинення співробітництва",
      "content": "1. Співробітництво припиняється у разі:\n1) закінчення строку дії договору про співробітництво;\n2) досягнення цілей співробітництва;\n3) невиконання суб’єктами співробітництва взятих на себе зобов’язань;\n4) виходу із співробітництва відповідно до умов договору про співробітництво одного або кількох його суб’єктів, що унеможливлює подальше здійснення співробітництва;\n5) банкрутства утворених у рамках співробітництва підприємств, установ та організацій комунальної форми власності;\n6) прийняття судом рішення про припинення співробітництва;\n7) нездійснення співробітництва протягом одного року з дня набрання чинності договором про співробітництво;\n8) зміни адміністративно-територіального устрою, у результаті якої всі суб’єкти співробітництва об’єднуються в одну територіальну громаду.\n2. Спірні питання, що виникають у зв’язку з припиненням співробітництва, врегульовуються органами місцевого самоврядування суб’єктів співробітництва шляхом переговорів або в судовому порядку.\n3. Припинення співробітництва здійснюється:\n1) з підстав, передбачених пунктами 1 , 8 частини першої цієї статті, - з дня настання таких обставин;\n2) з підстав, передбачених пунктами 2-5 , 7 частини першої цієї статті, - за згодою суб’єктів співробітництва у порядку, передбаченому статтями 6-9 -2 цього Закону для організації співробітництва з урахуванням особливостей цього розділу, шляхом укладення відповідного договору сільськими, селищними, міськими головами після схвалення його проекту сільськими, селищними, міськими радами. Один примірник договору про припинення співробітництва надсилається центральному органу виконавчої влади, що забезпечує формування державної політики у сфері розвитку місцевого самоврядування, не пізніше ніж на п’ятий робочий день з дня підписання договору всіма сторонами;\n3) з підстав, передбачених пунктом 6 частини першої цієї статті, - з дня, наступного за днем набрання законної сили рішенням суду."
    },
    {
      "provision_ref": "art19",
      "section": "19",
      "title": "Стаття 19. Переговори щодо припинення співробітництва",
      "content": "1. На підставі попереднього висновку виконавчого органу сільської, селищної, міської ради одного із суб’єктів співробітництва стосовно наявності підстав, передбачених пунктами 2-5 , 7 частини першої статті 18 цього Закону, сільська, селищна, міська рада приймає рішення про припинення співробітництва та письмово звертається до інших суб’єктів співробітництва з пропозицією проведення переговорів про припинення співробітництва.\n2. Повідомлення про припинення співробітництва доводиться суб’єктами співробітництва до відома населення шляхом оприлюднення у місцевих медіа.\n3. Проведення переговорів про припинення співробітництва розпочинається протягом 30 днів з дати отримання суб’єктами співробітництва відповідної пропозиції.\n4. Відсутність протягом 30 днів з дати надходження пропозиції щодо проведення переговорів про припинення співробітництва відповіді суб’єктів співробітництва вважається їх згодою на його припинення."
    },
    {
      "provision_ref": "art20",
      "section": "20",
      "title": "Стаття 20. Особливості припинення співробітництва відповідно до форми співробітництва",
      "content": "1. Співробітництво у формі, визначеній пунктами 1 і 3 частини першої статті 4 цього Закону, припиняється не раніше наступного бюджетного періоду, якщо суб’єкти співробітництва не домовилися про інше.\n2. Співробітництво у формі, визначеній пунктом 4 частини першої статті 4 цього Закону, припиняється шляхом передачі учасниками співробітництва своєї частки на користь одного із суб’єктів або шляхом припинення юридичної особи згідно із законодавством.\n1. Цей Закон набирає чинності з дня, наступного за днем його опублікування.\n2. Внести зміни до таких законодавчих актів України:\n2) частину другу статті 169 Цивільного кодексу України (Відомості Верховної Ради України, 2003 р., №№ 40-44, ст. 356) після слів \"комунальні підприємства\" доповнити словами \"спільні комунальні підприємства\";\n3) частину першу статті 26 Закону України \"Про місцеве самоврядування в Україні\" (Відомості Верховної Ради України, 1997 р., № 24, ст. 170 із наступними змінами) доповнити пунктами 33 -1 і 33 -2 такого змісту:\n\"33 -1 ) прийняття рішень щодо надання згоди на організацію співробітництва територіальних громад, суб’єктом якого є територіальна громада села, селища, міста, у формах, визначених статтею 4 Закону України \"Про співробітництво територіальних громад\", щодо схвалення проекту договору про співробітництво та інших рішень, пов’язаних із здійсненням відповідно до зазначеного Закону співробітництва територіальних громад;\n33 -2 ) заслуховування звітів, пов’язаних із здійсненням відповідно до Закону України \"Про співробітництво територіальних громад\" співробітництва територіальних громад, суб’єктом якого є територіальна громада села, селища, міста\".\nП.ПОРОШЕНКО"
    }
  ],
  "definitions": []
}