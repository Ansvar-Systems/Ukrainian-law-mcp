{
  "id": "ua-law-4351-20",
  "type": "statute",
  "title": "Закон України (4351-20)",
  "title_en": "",
  "short_name": "4351-20",
  "status": "in_force",
  "issued_date": "2025-04-15",
  "url": "https://zakon.rada.gov.ua/laws/show/4351-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про статус ветеранів війни, гарантії їх соціального захисту\" щодо призначення одноразової грошової допомоги\n\n(Відомості Верховної Ради (ВВР), 2025, № 35, ст.140)\n\nВерховна Рада України постановляє:\n\nI. Внести до Закону України \"Про статус ветеранів війни, гарантії їх соціального захисту\" (Відомості Верховної Ради України, 1993 р., № 45, ст. 425 із наступними змінами) такі зміни:\n\n1. У статті 10 -1 :\n\nпункт 6 частини першої викласти в такій редакції:\n\n\"6) сім’ї осіб, які загинули, померли внаслідок травми (поранення, контузії, каліцтва) або захворювання, одержаних під час безпосередньої участі у бойових діях при проведенні заходів, необхідних для забезпечення оборони України, захисту безпеки населення та інтересів держави у зв’язку з військовою агресією Російської Федерації проти України\";\n\nпісля частини третьої доповнити новою частиною такого змісту:\n\n\"Підставою для надання членам сімей осіб, зазначених у пункті 6 частини першої цієї статті, статусу члена сім’ї загиблого (померлого) Захисника чи Захисниці України є довідка про безпосередню участь такої особи у заходах, необхідних для забезпечення оборони України, захисту безпеки населення та інтересів держави у зв’язку з військовою агресією Російської Федерації проти України, видана командиром (начальником) військової частини (органу, підрозділу) Збройних Сил України, Національної поліції України, Національної гвардії України, Державної прикордонної служби України, Служби безпеки України та інших утворених відповідно до закону військових формувань чи правоохоронних органів, у взаємодії з якими така особа брала безпосередню участь у здійсненні зазначених заходів\".\n\nУ зв’язку з цим частини четверту - восьму вважати відповідно частинами п’ятою - дев’ятою.\n\n2. Статтю 15 після частини дев’ятої доповнити новою частиною такого змісту:\n\n\"Членам сімей осіб, зазначених у пункті 6 частини першої статті 10 -1 цього Закону, за рахунок коштів державного бюджету призначається і виплачується одноразова грошова допомога у розмірі 15 мільйонів гривень у зв’язку із загибеллю (смертю) члена сім’ї в період з 24 лютого 2022 року по 25 березня 2022 року або у зв’язку із загибеллю (смертю) члена сім’ї в період з 26 березня 2022 року до дня припинення або скасування воєнного стану під час безпосередньої участі у бойових діях на територіях, на яких велися такі бойові дії, згідно з переліком, визначеним Головнокомандувачем Збройних Сил України. Якщо члени сімей осіб, зазначених у пункті 6 частини першої статті 10 -1 цього Закону, одночасно мають право на отримання одноразової грошової допомоги, передбаченої цією частиною, одноразової грошової допомоги, передбаченої частиною сьомою цієї статті, або одноразової грошової допомоги відповідно до інших законів України, виплата грошових сум здійснюється за однією з підстав за їх вибором. Порядок призначення і виплати одноразової грошової допомоги, передбаченої цією частиною, визначається Кабінетом Міністрів України\".\n\nУ зв’язку з цим частину десяту вважати частиною одинадцятою.\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Встановити, що члени сімей осіб, зазначених у пункті 6 частини першої статті 10 -1 Закону України \"Про статус ветеранів війни, гарантії їх соціального захисту\", яким до набрання чинності цим Законом було призначено та виплачено одноразову грошову допомогу, передбачену частиною сьомою статті 15 Закону України \"Про статус ветеранів війни, гарантії їх соціального захисту\", мають право на призначення одноразової грошової допомоги, передбаченої частиною десятою статті 15 Закону України \"Про статус ветеранів війни, гарантії їх соціального захисту\", з урахуванням раніше виплаченої суми.\n\n3. Внести до пункту 1 статті 11 Закону України \"Про соціальний і правовий захист військовослужбовців та членів їх сімей\" (Відомості Верховної Ради України, 1992 р., № 15, ст. 190 із наступними змінами) такі зміни:\n\nдруге речення абзацу четвертого виключити;\n\nабзац дванадцятий викласти в такій редакції:\n\n\"Військовослужбовці під час лікування та реабілітації у закладах охорони здоров’я всіх форм власності та підпорядкування забезпечуються за рахунок державного бюджету покращеним харчуванням. Оплата витрат на покращене харчування військовослужбовців здійснюється Міністерством оборони України за фактом надання послуги на підставі щомісячного звіту закладу охорони здоров’я, в якому військовослужбовці проходять лікування та реабілітацію\".\n\n4. Кабінету Міністрів України протягом тридцяти днів з дня набрання чинності цим Законом:\n\n1) забезпечити прийняття нормативно-правових актів, необхідних для реалізації цього Закону;\n\n2) привести свої нормативно-правові акти у відповідність із цим Законом;\n\n3) забезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n15 квітня 2025 року\n\n№ 4351-IX\n\nПро внесення змін до Закону України \"Про статус ветеранів війни, гарантії їх соціального захисту\" щодо призначення одноразової грошової допомоги\nЗакон України від 15.04.2025 № 4351-IX\n\nПрийняття від 15.04.2025\nПостійна адреса:\nhttps://zakon.rada.gov.ua/go/4351-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}