{
  "id": "ua-law-2751-17",
  "type": "statute",
  "title": "Закон України (2751-17)",
  "title_en": "",
  "short_name": "2751-17",
  "status": "in_force",
  "issued_date": "2010-12-02",
  "url": "https://zakon.rada.gov.ua/laws/show/2751-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\n\n{ Закон втратив чинність на підставі Закону\nN 1089-IX ( 1089-20 ) від 16.12.2020 }\nПро внесення змін\nдо Закону України \"Про телекомунікації\"\nщодо ринку телекомунікаційних послуг пропуску трафіка\n( Відомості Верховної Ради України (ВВР), 2011, N 18, ст.126 )\n\nВерховна Рада України п о с т а н о в л я є :\nI. Внести до Закону України \"Про телекомунікації\" ( 1280-15 )\n(Відомості Верховної Ради України, 2004 р., N 12, ст. 155, N 48,\nст. 526; 2010 р., N 34, ст. 482, N 38, ст. 504) такі зміни:\n1. Статтю 1 доповнити з урахуванням алфавітного порядку\nтермінами такого змісту:\n\"оператор телекомунікацій з істотною ринковою перевагою на\nринку послуг пропуску трафіка - оператор телекомунікацій, частка\nвалового доходу якого від надання послуг пропуску трафіка на\nмережах фіксованого або рухомого (мобільного) зв'язку протягом\nпопередніх 12 місяців перевищує 25 відсотків від сумарного\nвалового доходу всіх операторів телекомунікацій, отриманого від\nнадання відповідних послуг за вказаний період на мережах\nфіксованого або рухомого (мобільного) зв'язку за той самий період\nчасу\";\n\"послуга пропуску трафіка - телекомунікаційна послуга щодо\nздійснення термінації та/або транзиту трафіка, що надається\nоператором телекомунікацій іншим операторам\";\n\"пропуск трафіка - проходження трафіка між елементами однієї\nабо різних телекомунікаційних мереж\";\n\"ринок телекомунікаційних послуг - сфера обігу визначених\nтелекомунікаційних послуг, на які протягом певного часу і в межах\nпевної території є попит і пропозиція\";\n\"розрахункова такса за послугу пропуску трафіка - розмір\nплати за термінацію або транзит одиниці трафіка між\nтелекомунікаційними мережами операторів\";\n\"термінація трафіка - встановлення, підтримка фізичного\nта/або логічного з'єднання, пропуск трафіка між телекомунікаційною\nмережею, з якої надходить виклик або ініціюється з'єднання, та\nкінцевим обладнанням, до якого спрямовується виклик або\nініціюється з'єднання\";\n\"транзит трафіка - встановлення, підтримка телекомунікаційною\nмережею оператора фізичного та/або логічного з'єднання, пропуск\nтрафіка між двома іншими телекомунікаційними мережами\";\n\"трафік - сукупність інформаційних сигналів, що передаються\nза допомогою технічних засобів операторів, провайдерів\nтелекомунікацій за визначений інтервал часу, включаючи\nінформаційні дані споживача та/або службову інформацію\".\n2. У статті 18:\n1) пункти 9 та 10 викласти в такій редакції:\n\"9) здійснює організаційно-правове забезпечення\nзагальнодоступних телекомунікаційних послуг та послуг пропуску\nтрафіка;\n10) отримує безоплатно від операторів, провайдерів\nтелекомунікацій необхідну для виконання своїх повноважень\nзвітність та інформацію, у тому числі таку, що містить\nфінансово-економічні показники, у визначених НКРЗ обсягах, формах\nі порядку\";\n2) доповнити пунктом 10-1 такого змісту:\n\"10-1) визначає ринки телекомунікаційних послуг, здійснює їх\nаналіз та визначає операторів телекомунікацій з істотною ринковою\nперевагою у порядку, затвердженому НКРЗ\";\n3) пункт 16 викласти в такій редакції:\n\"16) регулює взаємодію операторів телекомунікацій при\nвзаємоз'єднанні телекомунікаційних мереж, у тому числі щодо послуг\nпропуску трафіка, встановлює порядок маршрутизації трафіка\";\n4) пункт 19 викласти в такій редакції:\n\"19) забезпечує досудове вирішення спорів між суб'єктами\nринку телекомунікацій щодо взаємоз'єднання телекомунікаційних\nмереж, у тому числі щодо послуг пропуску трафіка, надання послуг\nнаціонального роумінгу, перенесення абонентських номерів та\nвикористання персональних номерів\".\n3. Статтю 57 викласти в такій редакції:\n\" Стаття 57. Принципи взаємоз'єднання телекомунікаційних мереж\n1. При здійсненні взаємоз'єднання телекомунікаційних мереж\nповинні бути дотримані такі принципи:\n1) технічні, організаційні та економічні умови\nвзаємоз'єднання телекомунікаційних мереж, у тому числі\nрозрахункові такси за послуги пропуску трафіка, повинні бути\nпредметом договору між операторами телекомунікацій;\n2) економічні умови взаємоз'єднання телекомунікаційних мереж\nоператорів телекомунікацій та розрахункові такси за доступ до\nтелекомунікаційних мереж операторів телекомунікацій, а також\nрозрахункові такси за послуги пропуску трафіка визначаються на\nоснові собівартості та з урахуванням прибутковості відповідних\nпослуг у порядку, затвердженому НКРЗ згідно із цим Законом;\n3) технічні, організаційні та економічні умови\nвзаємоз'єднання з телекомунікаційними мережами операторів\nтелекомунікацій, що займають монопольне (домінуюче) становище на\nвідповідному ринку телекомунікацій, а також операторів\nтелекомунікацій з істотною ринковою перевагою регулюються в\nпорядку, затвердженому НКРЗ;\n4) розміри розрахункових такс за послуги пропуску трафіка,\nплати за доступ до телекомунікаційних мереж операторів\nтелекомунікацій, що займають монопольне (домінуюче) становище на\nринку телекомунікацій, та/або операторів телекомунікацій з\nістотною ринковою перевагою установлюються в порядку,\nзатвердженому НКРЗ.\nРозрахункові такси за послуги пропуску трафіка до\nтелекомунікаційних мереж операторів телекомунікацій, що не\nзаймають монопольне (домінуюче) становище та не мають істотної\nринкової переваги, не можуть бути нижчими за відповідні\nрозрахункові такси за послуги пропуску трафіка від їхніх мереж до\nмереж операторів телекомунікацій, що займають монопольне\n(домінуюче) становище та/або мають істотну ринкову перевагу.\n2. НКРЗ за зверненням будь-якої із сторін повинна здійснювати\nврегулювання відносин операторів телекомунікацій щодо\nвзаємоз'єднання, у тому числі щодо послуг пропуску трафіка, при\nукладанні, виконанні та розірванні відповідних договорів.\nЗ метою забезпечення ефективної конкуренції та умов, що є\nнедискримінаційними, рівноправними та прийнятними для обох сторін\nі корисними для споживачів, НКРЗ протягом місяця з дня звернення\nприймає відповідне рішення по суті спору.\n3. Рішення НКРЗ щодо спору з питань взаємоз'єднання, у тому\nчислі щодо послуг пропуску трафіка, є обов'язковим для виконання\nоператорами телекомунікацій і може бути скасовано лише за рішенням\nсуду\".\n4. Частину першу статті 58 доповнити пунктом 4-1 такого\nзмісту:\n\"4-1) дотримуватися розмірів розрахункових такс за послуги\nпропуску трафіка, встановлених НКРЗ у випадках, передбачених цим\nЗаконом\".\n5. Частину п'яту статті 60 викласти у такій редакції:\n\"5. Оператор телекомунікацій, що займає монопольне\n(домінуюче) становище, а також оператор телекомунікацій з істотною\nринковою перевагою не мають права відмовити у взаємоз'єднанні з\nтелекомунікаційною мережею іншого оператора в точках, зазначених у\nкаталозі пропозицій операторів телекомунікацій щодо\nвзаємоз'єднання з їхніми телекомунікаційними мережами, крім\nвипадків, якщо телекомунікаційна мережа, яку пропонується\nприєднати, не відповідає вимогам цього Закону\".\n6. Частину другу статті 66 доповнити пунктом 3 такого змісту:\n\"3) розрахункові такси за послуги пропуску трафіка до\nтелекомунікаційних мереж операторів телекомунікацій з істотною\nринковою перевагою на певному ринку послуг пропуску трафіка або\nоператорів телекомунікацій, що займають монопольне (домінуюче)\nстановище на ринку телекомунікацій\".\nII. Прикінцеві положення\n1. Цей Закон набирає чинності з дня його опублікування.\n2. Кабінету Міністрів України забезпечити:\n1) у тримісячний строк з дня опублікування цього Закону\nперегляд і приведення міністерствами та іншими центральними\nорганами виконавчої влади їх нормативно-правових актів у\nвідповідність із цим Законом, розробку та запровадження методики\nрозрахунку собівартості пропуску одиниці трафіка в\nтелекомунікаційних мережах операторів телекомунікацій;\n2) у шестимісячний строк з дня опублікування цього Закону\nвстановлення розрахункових такс за послуги пропуску трафіка до\nтелекомунікаційних мереж операторів телекомунікацій з істотною\nринковою перевагою на ринку послуг пропуску трафіка або операторів\nтелекомунікацій, що займають монопольне (домінуюче) становище на\nринку телекомунікацій.\n\nПрезидент України В.ЯНУКОВИЧ\n\nм. Київ, 2 грудня 2010 року\nN 2751-VI\n\nПро внесення змін до Закону України \"Про телекомунікації\" щодо ринку телекомунікаційних послуг пропуску трафіка\nЗакон України від 02.12.2010 № 2751-VI\n\nВтрата чинності від 01.01.2022 , підстава — 1089-IX\nПостійна адреса:\nhttps://zakon.rada.gov.ua/go/2751-17\nЗаконодавство України\nстаном на 22.02.2026\n\nвтратив чинність"
    }
  ],
  "definitions": []
}