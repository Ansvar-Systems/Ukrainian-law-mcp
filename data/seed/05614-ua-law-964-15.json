{
  "id": "ua-law-964-15",
  "type": "statute",
  "title": "Закон України (964-15)",
  "title_en": "",
  "short_name": "964-15",
  "status": "in_force",
  "issued_date": "2003-06-19",
  "url": "https://zakon.rada.gov.ua/laws/show/964-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "Наведені в цьому Законі терміни вживаються в такому значенні:\nнаціональна безпека - захищеність життєво важливих інтересів людини і громадянина, суспільства і держави, за якої забезпечуються сталий розвиток суспільства, своєчасне виявлення, запобігання і нейтралізація реальних та потенційних загроз національним інтересам у сферах правоохоронної діяльності, боротьби з корупцією, прикордонної діяльності та оборони, міграційної політики, охорони здоров'я, охорони дитинства, освіти та науки, науково-технічної та інноваційної політики, культурного розвитку населення, забезпечення свободи слова та інформаційної безпеки, кібербезпеки та кіберзахисту, соціальної політики та пенсійного забезпечення, житлово-комунального господарства, ринку фінансових послуг, захисту прав власності, фондових ринків і обігу цінних паперів, податково-бюджетної та митної політики, торгівлі та підприємницької діяльності, ринку банківських послуг, інвестиційної політики, ревізійної діяльності, монетарної та валютної політики, захисту інформації, ліцензування, промисловості та сільського господарства, транспорту та зв'язку, інформаційних технологій, енергетики та енергозбереження, функціонування природних монополій, використання надр, земельних та водних ресурсів, корисних копалин, захисту екології і навколишнього природного середовища та інших сферах державного управління при виникненні негативних тенденцій до створення потенційних або реальних загроз національним інтересам;\nнаціональні інтереси - життєво важливі матеріальні, інтелектуальні і духовні цінності Українського народу як носія суверенітету і єдиного джерела влади в Україні, визначальні потреби суспільства і держави, реалізація яких гарантує державний суверенітет України та її прогресивний розвиток;\nзагрози національній безпеці - наявні та потенційно можливі явища і чинники, що створюють небезпеку життєво важливим національним інтересам України;\nВоєнна організація держави - сукупність органів державної влади, військових формувань, утворених відповідно до законів України, діяльність яких перебуває під демократичним цивільним контролем з боку суспільства і безпосередньо спрямована на захист національних інтересів України від зовнішніх та внутрішніх загроз;\nправоохоронні органи - органи державної влади, на які Конституцією і законами України покладено здійснення правоохоронних функцій."
    },
    {
      "provision_ref": "art2",
      "section": "2",
      "title": "Стаття 2. Правова основа національної безпеки",
      "content": "Правову основу у сфері національної безпеки України становлять Конституція , цей та інші закони України, міжнародні договори, згода на обов'язковість яких надана Верховною Радою України, а також видані на виконання законів інші нормативно-правові акти.\nВідповідно до цього Закону розробляються і затверджуються Президентом України Стратегія національної безпеки України , Стратегія кібербезпеки України і Воєнна доктрина України , доктрини, концепції, стратегії і програми, якими визначаються цільові настанови та керівні принципи воєнного будівництва, а також напрями діяльності органів державної влади в конкретній обстановці з метою своєчасного виявлення, відвернення і нейтралізації реальних і потенційних загроз національним інтересам України. Стратегія національної безпеки України, Стратегія кібербезпеки України і Воєнна доктрина України є документами, обов'язковими для виконання, і основою для розробки конкретних програм за складовими державної політики національної безпеки."
    },
    {
      "provision_ref": "art3",
      "section": "3",
      "title": "Стаття 3. Об'єкти національної безпеки",
      "content": "Об'єктами національної безпеки є:\nлюдина і громадянин - їхні конституційні права і свободи;\nсуспільство - його духовні, морально-етичні, культурні, історичні, інтелектуальні та матеріальні цінності, інформаційне і навколишнє природне середовище і природні ресурси;\nдержава - її конституційний лад, суверенітет, територіальна цілісність і недоторканність."
    },
    {
      "provision_ref": "art4",
      "section": "4",
      "title": "Стаття 4. Суб'єкти забезпечення національної безпеки",
      "content": "Суб'єктами забезпечення національної безпеки є:\nВерховна Рада України;\nКабінет Міністрів України;\nРада національної безпеки і оборони України;\nміністерства та інші центральні органи виконавчої влади;\nНаціональний банк України;\nсуди загальної юрисдикції;\nпрокуратура України;\nНаціональне антикорупційне бюро України;\nмісцеві державні адміністрації та органи місцевого самоврядування;\nЗбройні Сили України, Служба безпеки України, Служба зовнішньої розвідки України, Державна прикордонна служба України та інші військові формування, утворені відповідно до законів України;\nоргани і підрозділи цивільного захисту;\nгромадяни України, об'єднання громадян."
    },
    {
      "provision_ref": "art5",
      "section": "5",
      "title": "Стаття 5. Принципи забезпечення національної безпеки",
      "content": "Основними принципами забезпечення національної безпеки є:\nпріоритет прав і свобод людини і громадянина;\nверховенство права;\nпріоритет договірних (мирних) засобів у розв'язанні конфліктів;\nсвоєчасність і адекватність заходів захисту національних інтересів реальним і потенційним загрозам;\nчітке розмежування повноважень та взаємодія органів державної влади у забезпеченні національної безпеки;\nдемократичний цивільний контроль над Воєнною організацією держави та іншими структурами в системі національної безпеки;\nвикористання в інтересах України міждержавних систем та механізмів міжнародної колективної безпеки.\nНаціональна безпека України забезпечується шляхом проведення виваженої державної політики відповідно до прийнятих в установленому порядку доктрин, концепцій, стратегій і програм у політичній, економічній, соціальній, воєнній, екологічній, науково-технологічній, інформаційній та інших сферах.\nВибір конкретних засобів і шляхів забезпечення національної безпеки України обумовлюється необхідністю своєчасного вжиття заходів, адекватних характеру і масштабам загроз національним інтересам."
    },
    {
      "provision_ref": "art6",
      "section": "6",
      "title": "Стаття 6. Пріоритети національних інтересів",
      "content": "Пріоритетами національних інтересів України є:\nгарантування конституційних прав і свобод людини і громадянина;\nрозвиток громадянського суспільства, його демократичних інститутів;\nзахист державного суверенітету, територіальної цілісності та недоторканності державних кордонів, недопущення втручання у внутрішні справи України;\nзміцнення політичної і соціальної стабільності в суспільстві;\nзабезпечення розвитку і функціонування української мови як державної в усіх сферах суспільного життя на всій території України, гарантування вільного розвитку, використання і захисту російської, інших мов національних меншин України;\nстворення конкурентоспроможної, соціально орієнтованої ринкової економіки та забезпечення постійного зростання рівня життя і добробуту населення;\nзбереження та зміцнення науково-технологічного потенціалу, утвердження інноваційної моделі розвитку;\nзабезпечення екологічно та техногенно безпечних умов життєдіяльності громадян і суспільства, збереження навколишнього природного середовища та раціональне використання природних ресурсів;\nрозвиток духовності, моральних засад, інтелектуального потенціалу Українського народу, зміцнення фізичного здоров'я нації, створення умов для розширеного відтворення населення, збереження та зміцнення інституту сім’ї;\nстворення умов для повноцінного життя і розвитку дитини, її безпеки, благополуччя, зростання у безпечному сімейному оточенні;\nінтеграція України в європейський політичний, економічний, правовий простір з метою набуття членства в Європейському Союзі та в євроатлантичний безпековий простір з метою набуття членства в Організації Північноатлантичного договору; розвиток рівноправних взаємовигідних відносин з іншими державами світу в інтересах України."
    },
    {
      "provision_ref": "art7",
      "section": "7",
      "title": "Стаття 7. Загрози національним інтересам і національній безпеці України",
      "content": "На сучасному етапі основними реальними та потенційними загрозами національній безпеці України, стабільності в суспільстві є:\nу зовнішньополітичній сфері:\nпосягання на державний суверенітет України та її територіальну цілісність, територіальні претензії з боку інших держав;\nспроби втручання у внутрішні справи України з боку інших держав;\nвоєнно-політична нестабільність, регіональні та локальні війни (конфлікти) в різних регіонах світу, насамперед поблизу кордонів України;\nу сфері державної безпеки:\nрозвідувально-підривна діяльність іноземних спеціальних служб;\nзагроза посягань з боку окремих груп та осіб на державний суверенітет, територіальну цілісність, економічний, науково-технічний і оборонний потенціал України, права і свободи громадян;\nпоширення корупції в органах державної влади, зрощення бізнесу і політики, організованої злочинної діяльності;\nзлочинна діяльність проти миру і безпеки людства, насамперед поширення міжнародного тероризму;\nзагроза використання з терористичною метою ядерних та інших об'єктів на території України;\nможливість незаконного ввезення в країну зброї, боєприпасів, вибухових речовин і засобів масового ураження, радіоактивних і наркотичних засобів;\nспроби створення і функціонування незаконних воєнізованих збройних формувань та намагання використати в інтересах певних сил діяльність військових формувань і правоохоронних органів держави;\nпрояви сепаратизму, намагання автономізації за етнічною ознакою окремих регіонів України;\nу воєнній сфері та сфері безпеки державного кордону України:\nпоширення зброї масового ураження і засобів її доставки;\nнедостатня ефективність існуючих структур і механізмів забезпечення міжнародної безпеки та глобальної стабільності;\nнелегальна міграція;\nможливість втягування України в регіональні збройні конфлікти чи у протистояння з іншими державами;\nнарощування іншими державами поблизу кордонів України угруповань військ та озброєнь, які порушують співвідношення сил, що склалося;\nнебезпечне зниження рівня забезпечення військовою та спеціальною технікою та озброєнням нового покоління Збройних Сил України, інших військових формувань, що загрожує зниженням їх боєздатності;\nповільність у здійсненні та недостатнє фінансове забезпечення програм реформування Воєнної організації та оборонно-промислового комплексу України;\nнакопичення великої кількості застарілої та не потрібної для Збройних Сил України військової техніки, озброєння, вибухових речовин;\nнезавершеність договірно-правового оформлення і недостатнє облаштування державного кордону України;\nнезадовільний рівень соціального захисту військовослужбовців, громадян, звільнених з військової служби, та членів їхніх сімей;\nзростання небезпеки для життя і здоров’я цивільного населення, насамперед дітей, внаслідок воєнних дій чи збройних конфліктів;\nу внутрішньополітичній сфері:\nпорушення з боку органів державної влади та органів місцевого самоврядування Конституції і законів України, прав і свобод людини і громадянина, в тому числі при проведенні виборчих кампаній, недостатня ефективність контролю за дотриманням вимог Конституції і виконання законів України;\nможливість виникнення конфліктів у сфері міжетнічних і міжконфесійних відносин, радикалізації та проявів екстремізму в діяльності деяких об'єднань національних меншин та релігійних громад;\nзагроза проявів сепаратизму в окремих регіонах України;\nструктурна та функціональна незбалансованість політичної системи суспільства, нездатність окремих її ланок до оперативного реагування на загрози національній безпеці;\nв економічній сфері:\nістотне скорочення внутрішнього валового продукту, зниження інвестиційної та інноваційної активності і науково-технічного та технологічного потенціалу, скорочення досліджень на стратегічно важливих напрямах інноваційного розвитку;\nослаблення системи державного регулювання і контролю у сфері економіки;\nнестабільність у правовому регулюванні відносин у сфері економіки, в тому числі фінансової (фіскальної) політики держави; відсутність ефективної програми запобігання фінансовим кризам; зростання кредитних ризиків;\nкритичний стан основних виробничих фондів у провідних галузях промисловості, агропромисловому комплексі, системах життєзабезпечення;\nнедостатні темпи відтворювальних процесів та подолання структурної деформації в економіці;\nкритична залежність національної економіки від кон'юнктури зовнішніх ринків, низькі темпи розширення внутрішнього ринку;\nнераціональна структура експорту з переважно сировинним характером та низькою питомою вагою продукції з високою часткою доданої вартості;\nвелика боргова залежність держави, критичні обсяги державних зовнішнього і внутрішнього боргів;\nнебезпечне для економічної незалежності України зростання частки іноземного капіталу у стратегічних галузях економіки;\nнеефективність антимонопольної політики та механізмів державного регулювання природних монополій, що ускладнює створення конкурентного середовища в економіці;\nкритичний стан з продовольчим забезпеченням населення;\nнеефективність використання паливно-енергетичних ресурсів, недостатні темпи диверсифікації джерел їх постачання та відсутність активної політики енергозбереження, що створює загрозу енергетичній безпеці держави;\n\"тінізація\" національної економіки;\nпереважання в діяльності управлінських структур особистих, корпоративних, регіональних інтересів над загальнонаціональними;\nу соціальній та гуманітарній сферах:\nневідповідність програм реформування економіки країни і результатів їх здійснення визначеним соціальним пріоритетам;\nнеефективність державної політики щодо підвищення трудових доходів громадян, подолання бідності та збалансування продуктивної зайнятості працездатного населення;\nкриза системи охорони здоров'я і соціального захисту населення і, як наслідок, небезпечне погіршення стану здоров'я населення; поширення наркоманії, алкоголізму, соціальних хвороб;\nзагострення демографічної кризи;\nзниження можливостей здобуття якісної освіти представниками бідних прошарків суспільства;\nпрояви моральної та духовної деградації суспільства;\nнеефективність державної політики щодо підтримки сім’ї та забезпечення, дотримання і захисту прав дитини, і як наслідок, збільшення кількості сімей з дітьми, які перебувають у складних життєвих обставинах, дітей-сиріт, дітей, позбавлених батьківського піклування, дітей, які залишилися без батьківського піклування;\nу науково-технологічній сфері:\nнаростаюче науково-технологічне відставання України від розвинутих країн;\nнеефективність державної інноваційної політики, механізмів стимулювання інноваційної діяльності;\nнизька конкурентоспроможність продукції;\nнерозвиненість внутрішнього ринку високотехнологічної продукції та відсутність його ефективного захисту від іноземної технічної і технологічної експансії;\nзниження внутрішнього попиту на підготовку науково-технічних кадрів для наукових, конструкторських, технологічних установ та високотехнологічних підприємств, незадовільний рівень оплати науково-технічної праці, падіння її престижу, недосконалість механізмів захисту прав інтелектуальної власності;\nвідплив учених, фахівців, кваліфікованої робочої сили за межі України;\nу сфері цивільного захисту:\nневідповідність сучасним викликам стану єдиної державної системи цивільного захисту, сил цивільного захисту, їх технічного оснащення;\nзначне антропогенне і техногенне перевантаження території України, зростання ризиків виникнення надзвичайних ситуацій техногенного та природного характеру;\nпогіршення технічного стану гідротехнічних споруд каскаду водосховищ на річці Дніпро;\nнепідтримання в належному технічному стані ядерних об’єктів на території України;\nнебезпека техногенного, у тому числі ядерного та біологічного, тероризму;\nв екологічній сфері:\nнераціональне, виснажливе використання мінерально-сировинних природних ресурсів як невідновлюваних, так і відновлюваних;\nнеподоланність негативних соціально-екологічних наслідків Чорнобильської катастрофи;\nпогіршення екологічного стану водних басейнів, загострення проблеми транскордонних забруднень та зниження якості води;\nнеконтрольоване ввезення в Україну екологічно небезпечних технологій, речовин, матеріалів і трансгенних рослин, збудників хвороб, небезпечних для людей, тварин, рослин і організмів, екологічно необґрунтоване використання генетично змінених рослин, організмів, речовин та похідних продуктів;\nнеефективність заходів щодо подолання негативних наслідків військової та іншої екологічно небезпечної діяльності;\nпосилення впливу шкідливих генетичних ефектів у популяціях живих організмів, зокрема генетично змінених організмів, та біотехнологій;\nзастарілість та недостатня ефективність комплексів з утилізації токсичних і екологічно небезпечних відходів;\nв інформаційній сфері:\nпрояви обмеження свободи слова та доступу до публічної інформації;\nпоширення засобами масової інформації культу насильства, жорстокості, порнографії;\nкомп'ютерна злочинність та комп'ютерний тероризм;\nрозголошення інформації, яка становить державну таємницю, або іншої інформації з обмеженим доступом, спрямованої на задоволення потреб і забезпечення захисту національних інтересів суспільства і держави;\nнамагання маніпулювати суспільною свідомістю, зокрема, шляхом поширення недостовірної, неповної або упередженої інформації."
    },
    {
      "provision_ref": "art8",
      "section": "8",
      "title": "Стаття 8. Основні напрями державної політики з питань національної безпеки",
      "content": "З урахуванням геополітичної і внутрішньої обстановки в Україні діяльність усіх державних органів має бути зосереджена на прогнозуванні, своєчасному виявленні, попередженні і нейтралізації зовнішніх і внутрішніх загроз національній безпеці, захисті суверенітету і територіальної цілісності України, безпеки її прикордонного простору, піднесенні економіки країни, забезпеченні особистої безпеки, конституційних прав і свобод людини і громадянина, викоріненні злочинності, вдосконаленні системи державної влади, зміцненні законності і правопорядку та збереженні соціально-політичної стабільності суспільства, зміцненні позицій України у світі, підтриманні на належному рівні її оборонного потенціалу і обороноздатності, радикальному поліпшенні екологічної ситуації.\nОсновними напрямами державної політики з питань національної безпеки України є:\nу зовнішньополітичній сфері - проведення активної міжнародної політики України з метою:\nстворення сприятливих зовнішньополітичних умов для прогресивного економічного і соціального розвитку України;\nзапобігання втручанню у внутрішні справи України і відвернення посягань на її державний суверенітет і територіальну цілісність з боку інших держав;\nпоглиблення співпраці з Організацією Північноатлантичного договору з метою набуття членства у цій організації;\nсприяння усуненню конфліктів, насамперед у регіонах, що межують з Україною;\nучасть у міжнародних операціях з підтримання миру і безпеки під егідою ООН, ОБСЄ, інших міжнародних організацій у сфері безпеки, а також у рамках міжнародних договорів України;\nучасть у заходах щодо боротьби з міжнародними організованими злочинними угрупованнями та міжнародним тероризмом, протидія поширенню ядерної та іншої зброї масового ураження і засобів її доставки;\nадаптація законодавства України до законодавства Європейського Союзу;\nу сфері державної безпеки:\nреформування правоохоронної системи з метою підвищення ефективності її діяльності на основі оптимізації структури, підвищення рівня координації діяльності правоохоронних органів, покращення їх фінансового, матеріально-технічного, організаційно-правового і кадрового забезпечення;\nзосередження ресурсів і посилення координації діяльності правоохоронних, розвідувальних і контррозвідувальних органів України для боротьби з організованою злочинністю та наркобізнесом;\nучасть України в міжнародному співробітництві у сфері боротьби з міжнародною злочинністю, тероризмом, наркобізнесом, нелегальною міграцією;\nвідпрацювання ефективно діючої системи контролю за поставками продукції і технологій оборонного призначення і подвійного використання;\nу воєнній сфері та сфері безпеки державного кордону України:\nприскорення реформування Збройних Сил України та інших військових формувань з метою забезпечення їх максимальної ефективності та здатності давати адекватну відповідь реальним та потенційним загрозам Україні; перехід до комплектування Збройних Сил України на контрактній основі;\nздійснення державних програм модернізації наявних, розроблення та впровадження новітніх зразків бойової техніки та озброєнь;\nпосилення контролю за станом озброєнь і захищеністю військових об'єктів; активізація робіт з утилізації зброї;\nвпровадження системи демократичного цивільного контролю над Воєнною організацією та правоохоронними органами держави;\nзабезпечення соціального захисту військовослужбовців та членів їх сімей;\nдотримання угод щодо тимчасового розташування Чорноморського флоту Російської Федерації на території України;\nприскорення процесу делімітації та демаркації кордонів України;\nборотьба з організованими злочинними угрупованнями, в тому числі міжнародними, які намагаються діяти через державний кордон України, в пунктах пропуску та виключній (морській) економічній зоні України;\nпоглиблення транскордонного співробітництва з суміжними державами;\nу внутрішньополітичній сфері:\nзабезпечення неухильного додержання конституційних прав і свобод людини і громадянина, захист конституційного устрою, вдосконалення системи політичної влади з метою зміцнення демократії, духовних та моральних підвалин суспільства; підвищення ефективності функціонування політичних інститутів влади;\nстворення дійових, у тому числі судових, механізмів захисту конституційних прав людини і основних свобод;\nзабезпечення політичної стабільності, громадянського миру та взаєморозуміння в суспільстві, запобігання проявам екстремізму;\nзабезпечення прозорості в діяльності державних органів, прийнятті управлінських рішень, інформованості населення, зміцнення на цій основі його довіри до владних інститутів;\nстворення повноцінного, ефективно діючого місцевого і регіонального самоврядування;\nформування і вдосконалення політико-правових, соціально-економічних та духовно-культурних засад етнонаціональної стабільності, відпрацювання ефективних механізмів узгодження інтересів етнічних спільнот та розв'язання міжнаціональних суперечностей;\nзабезпечення міжконфесійної стабільності та запобігання конфліктним загостренням на релігійній основі, недопущення протистояння різних церков, у тому числі щодо розподілу сфер впливу на території України;\nв економічній сфері:\nзабезпечення умов для сталого економічного зростання та підвищення конкурентоспроможності національної економіки;\nприскорення прогресивних структурних та інституціональних змін в економіці, поліпшення інвестиційного клімату, підвищення ефективності інвестиційних процесів; стимулювання випереджувального розвитку наукоємних високотехнологічних виробництв;\nвдосконалення антимонопольної політики; створення ефективного механізму державного регулювання природних монополій;\nподолання \"тінізації\" економіки через реформування податкової системи, оздоровлення фінансово-кредитної сфери та припинення відпливу капіталів за кордон, зменшення позабанківського обігу грошової маси;\nзабезпечення збалансованого розвитку бюджетної сфери, внутрішньої і зовнішньої захищеності національної валюти, її стабільності, захисту інтересів вкладників, фінансового ринку;\nздійснення виваженої політики внутрішніх та зовнішніх запозичень;\nзабезпечення енергетичної безпеки на основі сталого функціонування і розвитку паливно-енергетичного комплексу, в тому числі послідовного і активного проведення політики енергозбереження та диверсифікації джерел енергозабезпечення;\nзабезпечення продовольчої безпеки;\nзахист внутрішнього ринку від недоброякісного імпорту - поставок продукції, яка може завдавати шкоди національним виробникам, здоров'ю людей та навколишньому природному середовищу;\nпосилення участі України у міжнародному поділі праці, розвиток експортного потенціалу високотехнологічної продукції, поглиблення інтеграції у європейську і світову економічну систему та активізація участі в міжнародних економічних і фінансових організаціях;\nу науково-технологічній сфері:\nпосилення державної підтримки розвитку пріоритетних напрямів науки і техніки як основи створення високих технологій та забезпечення переходу економіки на інноваційну модель розвитку, створення ефективної системи інноваційної діяльності в Україні;\nпоетапне збільшення обсягів бюджетних видатків на розвиток освіти і науки, створення умов для широкого залучення в науково-технічну сферу позабюджетних асигнувань;\nстворення економічних і суспільно-політичних умов для підвищення соціального статусу наукової та технічної інтелігенції;\nзабезпечення необхідних умов для реалізації прав інтелектуальної власності;\nзабезпечення належного рівня безпеки експлуатації промислових, сільськогосподарських і військових об'єктів, споруд та інженерних мереж;\nу сфері цивільного захисту:\nзабезпечення ефективного функціонування єдиної державної системи цивільного захисту, оснащення сучасними видами техніки сил цивільного захисту;\nвжиття організаційних, економічних, інженерно-технічних та інших заходів для зниження ризиків виникнення надзвичайних ситуацій до прийнятних рівнів;\nпідвищення рівнів екологічної, ядерної та радіаційної безпеки до норм і стандартів у відповідній сфері, в тому числі перетворення об’єкта \"Укриття\" Чорнобильської АЕС на екологічно безпечну систему;\nв екологічній сфері:\nздійснення комплексу заходів, які гарантують екологічну безпеку ядерних об'єктів і надійний радіаційний захист населення та довкілля, зведення до мінімуму впливу наслідків аварії на Чорнобильській АЕС;\nвпровадження у виробництво сучасних, екологічно безпечних, ресурсо- та енергозберігаючих технологій, підвищення ефективності використання природних ресурсів, розвиток технологій переробки та утилізації відходів;\nполіпшення екологічного стану річок України, насамперед басейну р. Дніпро, та якості питної води;\nзапобігання забрудненню Чорного та Азовського морів та поліпшення їх екологічного стану;\nстабілізація та поліпшення екологічного стану в містах і промислових центрах Донецько-Придніпровського регіону;\nнедопущення неконтрольованого ввезення в Україну екологічно небезпечних технологій, речовин і матеріалів, збудників хвороб, небезпечних для людей, тварин, рослин, організмів;\nреалізація заходів щодо зменшення негативного впливу глобальних екологічних проблем на стан екологічної безпеки України, розширення її участі у міжнародному співробітництві з цих питань;\nу соціальній та гуманітарній сферах:\nістотне посилення соціальної складової економічної політики, реальне підвищення життєвого рівня населення, передусім на основі піднесення вартості оплати праці, своєчасної виплати заробітної плати та гарантованих законом соціальних виплат, посилення цільової спрямованості матеріальної підтримки, зниження рівня безробіття;\nстворення умов для подолання бідності і надмірного майнового розшарування в суспільстві;\nзбереження та зміцнення демографічного і трудоресурсного потенціалу країни; подолання кризових демографічних процесів;\nзабезпечення захисту цивільного населення, насамперед дітей, під час воєнних дій чи збройних конфліктів;\nстворення ефективної системи соціального захисту людини, охорони та відновлення її фізичного і духовного здоров'я, ліквідації алкоголізму, наркоманії, інших негативних явищ;\nліквідація бездоглядності, безпритульності та бродяжництва серед дітей;\nстворення ефективної системи забезпечення реалізації та захисту прав дитини;\nнедопущення насильства стосовно дітей, залучення їх до найгірших форм дитячої праці, втягування у злочинну діяльність;\nв інформаційній сфері:\nзабезпечення інформаційного суверенітету України;\nвдосконалення державного регулювання розвитку інформаційної сфери шляхом створення нормативно-правових та економічних передумов для розвитку національної інформаційної інфраструктури та ресурсів, впровадження новітніх технологій у цій сфері, наповнення внутрішнього та світового інформаційного простору достовірною інформацією про Україну;\nактивне залучення засобів масової інформації до запобігання і протидії корупції, зловживанням службовим становищем, іншим явищам, які загрожують національній безпеці України;\nзабезпечення неухильного дотримання конституційних прав на свободу слова, доступ до інформації, недопущення неправомірного втручання органів державної влади, органів місцевого самоврядування, їх посадових осіб у діяльність засобів масової інформації та журналістів, заборони цензури, дискримінації в інформаційній сфері і переслідування журналістів за політичні позиції, за виконання професійних обов’язків, за критику;\nвжиття комплексних заходів щодо захисту національного інформаційного простору та протидії монополізації інформаційної сфери України."
    },
    {
      "provision_ref": "art9",
      "section": "9",
      "title": "Стаття 9. Повноваження суб'єктів забезпечення національної безпеки",
      "content": "Відповідно до Конституції і законів України:\nВерховна Рада України в межах повноважень, визначених Конституцією України , визначає засади внутрішньої та зовнішньої політики, основи національної безпеки, формує законодавчу базу в цій сфері, схвалює рішення з питань введення надзвичайного і воєнного стану, мобілізації, визначення загальної структури, чисельності, функцій Збройних Сил України та інших військових формувань, створених відповідно до законів України;\nРада національної безпеки і оборони України координує та контролює діяльність органів виконавчої влади у сферах національної безпеки і оборони; з урахуванням змін у геополітичній обстановці вносить Президенту України пропозиції щодо уточнення Стратегії національної безпеки України, Стратегії кібербезпеки України та Воєнної доктрини України;\nКабінет Міністрів України як вищий орган у системі органів виконавчої влади забезпечує державний суверенітет і економічну самостійність України, вживає заходів щодо забезпечення прав і свобод людини і громадянина, обороноздатності, національної безпеки України, громадського порядку і боротьби із злочинністю;\nНаціональний банк України відповідно до основних засад грошово-кредитної політики визначає та проводить грошово-кредитну політику в інтересах національної безпеки України;\nміністерства, інші центральні органи виконавчої влади, Служба безпеки України та Служба зовнішньої розвідки України в межах своїх повноважень забезпечують виконання передбачених Конституцією і законами України, актами Президента України, Кабінету Міністрів України завдань, здійснюють реалізацію концепцій, програм у сфері національної безпеки, підтримують у стані готовності до застосування сили та засоби забезпечення національної безпеки;\nмісцеві державні адміністрації та органи місцевого самоврядування забезпечують вирішення питань у сфері національної безпеки, віднесених законодавством до їхньої компетенції;\nВоєнна організація держави забезпечує оборону України, захист її суверенітету, територіальної цілісності і недоторканності кордонів; протидіє зовнішнім загрозам воєнного характеру;\nоргани і підрозділи цивільного захисту здійснюють заходи щодо захисту населення і територій від надзвичайних ситуацій у мирний час та в особливий період;\nправоохоронні органи ведуть боротьбу із злочинністю і протидіють тероризму;\nсуди загальної юрисдикції здійснюють судочинство у справах про злочини, що завдають шкоди національній безпеці України;\nпрокуратура України здійснює повноваження у сфері національної безпеки України відповідно до Конституції України та Закону України \"Про прокуратуру України\";\nгромадяни України через участь у виборах, референдумах та через інші форми безпосередньої демократії, а також через органи державної влади та органи місцевого самоврядування, які вони обирають, реалізують національні інтереси, добровільно і в порядку виконання конституційних обов'язків здійснюють заходи, визначені законодавством України щодо забезпечення її національної безпеки; як безпосередньо, так і через об'єднання громадян привертають увагу суспільних і державних інститутів до небезпечних явищ і процесів у різних сферах життєдіяльності країни; у законний спосіб і законними засобами захищають власні права та інтереси, а також власну безпеку."
    },
    {
      "provision_ref": "art10",
      "section": "10",
      "title": "Стаття 10. Основні функції суб'єктів забезпечення національної безпеки України",
      "content": "Основними функціями суб'єктів забезпечення національної безпеки є:\nвироблення і періодичне уточнення Стратегії національної безпеки України , Стратегії кібербезпеки України і Воєнної доктрини України , доктрин, концепцій, стратегій і програм у сфері національної безпеки, планування і здійснення конкретних заходів щодо протидії і нейтралізації загроз національним інтересам України;\nстворення нормативно-правової бази, необхідної для ефективного функціонування системи національної безпеки;\nудосконалення її організаційної структури;\nкомплексне кадрове, фінансове, матеріальне, технічне, інформаційне та інше забезпечення життєдіяльності складових (структурних елементів) системи;\nпідготовка сил та засобів суб'єктів системи до їх застосування згідно з призначенням;\nпостійний моніторинг впливу на національну безпеку процесів, що відбуваються в політичній, соціальній, економічній, екологічній, науково-технологічній, інформаційній, воєнній та інших сферах, релігійному середовищі, міжетнічних стосунках; прогнозування змін, що відбуваються в них, та потенційних загроз національній безпеці;\nсистематичне спостереження за станом і проявами міжнародного та інших видів тероризму;\nпрогнозування, виявлення та оцінка можливих загроз, дестабілізуючих чинників і конфліктів, причин їх виникнення та наслідків прояву;\nрозроблення науково обґрунтованих пропозицій і рекомендацій щодо прийняття управлінських рішень з метою захисту національних інтересів України;\nзапобігання та усунення впливу загроз і дестабілізуючих чинників на національні інтереси;\nлокалізація, деескалація та врегулювання конфліктів і ліквідація їх наслідків або впливу дестабілізуючих чинників;\nоцінка результативності дій щодо забезпечення національної безпеки та визначення витрат на ці цілі;\nучасть у двосторонньому і багатосторонньому співробітництві в галузі безпеки, якщо це відповідає національним інтересам України;\nспільне проведення планових та оперативних заходів у рамках міжнародних організацій та договорів у галузі безпеки."
    },
    {
      "provision_ref": "art11",
      "section": "11",
      "title": "Стаття 11. Контроль за здійсненням заходів щодо забезпечення національної безпеки",
      "content": "Контроль за реалізацією заходів у сфері національної безпеки здійснюється відповідно Президентом України, Верховною Радою України, Кабінетом Міністрів України, Радою національної безпеки і оборони України в межах їх повноважень, визначених Конституцією і законами України."
    },
    {
      "provision_ref": "art12",
      "section": "12",
      "title": "Стаття 12. Прикінцеві положення",
      "content": "1. Цей Закон набирає чинності з дня його опублікування.\n2. З набранням чинності цим Законом втрачає чинність Концепція (основи державної політики) національної безпеки України , схвалена Постановою Верховної Ради України від 16 січня 1997 року (Відомості Верховної Ради України, 1997 р., № 10, ст. 85; 2001 р., № 9, ст. 38).\nЛ.КУЧМА"
    }
  ],
  "definitions": []
}