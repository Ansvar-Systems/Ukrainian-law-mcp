{
  "id": "ua-law-2507-17",
  "type": "statute",
  "title": "Закон України (2507-17)",
  "title_en": "",
  "short_name": "2507-17",
  "status": "in_force",
  "issued_date": "2010-09-09",
  "url": "https://zakon.rada.gov.ua/laws/show/2507-17",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до деяких\nзаконодавчих актів України щодо поміщення\nдітей у приймальники-розподільники для дітей\n( Відомості Верховної Ради України (ВВР), 2011, N 4, ст.18 )\n{ Із змінами, внесеними згідно з Кодексом\nN 4651-VI ( 4651-17 ) від 13.04.2012, ВВР, 2013, N 9-10,\nN 11-12, N 13, ст.88 }\n\nВерховна Рада України п о с т а н о в л я є :\nI. Внести зміни до таких законодавчих актів України:\n\n{ Пункт 1 розділу I втратив чинність на підставі Кодексу\nN 4651-VI ( 4651-17 ) від 13.04.2012 }\n\n2. У Законі України \"Про органи і служби у справах дітей та\nспеціальні установи для дітей\" ( 20/95-ВР ) (Відомості Верховної\nРади України, 1995 р., N 6, ст. 35; 1999 р., N 36, ст. 318; 2003\nр., N 28, ст. 211; 2004 р., N 19, ст. 251; 2005 р., N 11, ст. 198;\n2006 р., N 12, ст. 104; 2007 р., N 15, ст. 194):\n1) у статті 5:\nабзац шістнадцятий частини другої замінити трьома абзацами\nтакого змісту:\n\"затримувати і тримати у спеціально відведених для цього\nприміщеннях дітей, які залишилися без опіки та піклування, - на\nперіод до передачі їх законним представникам або до влаштування в\nустановленому порядку, але не більше восьми годин;\nзатримувати і тримати у спеціально відведених для цього\nприміщеннях дітей віком від 11 років, які підозрюються у вчиненні\nсуспільно небезпечних діянь, за які Кримінальним кодексом України\n( 2341-14 ) передбачено покарання у виді позбавлення волі до п'яти\nроків або більш м'яке покарання, і які не досягли віку, з якого за\nтакі діяння особи підлягають кримінальній відповідальності, - до\nпередачі їх під нагляд батьків, осіб, які їх замінюють, або\nадміністрації навчального чи іншого дитячого закладу, в якому\nпостійно проживає ця дитина, але не більше восьми годин;\nзатримувати і тримати у спеціально відведених для цього\nприміщеннях дітей віком від 11 років, які підозрюються у вчиненні\nсуспільно небезпечних діянь, що підпадають під ознаки діянь, за\nякі Кримінальним кодексом України ( 2341-14 ) передбачено\nпокарання у виді позбавлення волі понад п'ять років, і які не\nдосягли віку, з якого за такі діяння особи підлягають кримінальній\nвідповідальності, - до доставлення їх до суду для вирішення\nпитання про поміщення їх у приймальники-розподільники для дітей,\nале не більше дванадцяти годин з моменту їх затримання\".\nУ зв'язку з цим абзаци сімнадцятий - двадцять дев'ятий\nвважати відповідно абзацами дев'ятнадцятим - тридцять першим;\nв абзаці двадцять шостому слово \"трьох\" замінити словом\n\"восьми\", а слова \"до приймальників-розподільників для дітей\"\nзамінити словами \"у притулки для дітей служб у справах дітей\";\n2) в абзаці четвертому частини першої статті 6 слова\n\"правопорушників, які не досягли 18 років, до\nприймальників-розподільників\" замінити словами \"дітей віком від\n11 років у приймальники-розподільники\";\n3) статтю 7 викласти в такій редакції:\n\" Стаття 7. Приймальники-розподільники для дітей\nПриймальники-розподільники для дітей - спеціальні установи\nорганів внутрішніх справ, призначені для тимчасового тримання\nдітей віком від 11 років. Приймальники-розподільники для дітей\nстворюються в Автономній Республіці Крим, областях, містах Києві і\nСевастополі та діють згідно з положенням, затвердженим наказом\nМіністерства внутрішніх справ України. Права та обов'язки\nпосадових осіб приймальників-розподільників визначаються\nположенням про приймальники-розподільники для дітей.\nПриймальники-розподільники для дітей є юридичними особами.\nУ приймальники-розподільники для дітей діти поміщаються за\nрішенням суду.\nСтрок перебування дитини у приймальнику-розподільнику для\nдітей визначається судом залежно від наявності об'єктивних підстав\nдля її тримання в цій установі. У приймальники-розподільники для\nдітей поміщаються діти, які:\n1) досягли 11-річного віку та підозрюються у вчиненні\nсуспільно небезпечних діянь, що підпадають під ознаки діянь, за\nякі Кримінальним кодексом України ( 2341-14 ) передбачено\nпокарання у виді позбавлення волі понад п'ять років, і які не\nдосягли віку, з якого за такі діяння особи підлягають кримінальній\nвідповідальності, і щодо яких достатньо підстав вважати, що вони\nбудуть ухилятися від слідства і суду або від виконання\nпроцесуальних рішень, перешкоджати встановленню істини у справі\nабо продовжувати протиправну діяльність, - до вирішення судом\nпитання про застосування примусових заходів виховного характеру,\nале не більше 60 діб.\nУ разі якщо зникли підстави, передбачені в цьому пункті, для\nподальшого тримання дитини у приймальнику-розподільнику для дітей\nабо з'ясування обставин, зазначених у частині п'ятій цієї статті,\nслідчий або суд негайно вирішує питання про припинення подальшого\nтримання дитини у приймальнику-розподільнику для дітей.\nВлаштування дитини, щодо якої винесено постанову або рішення про\nприпинення її тримання у приймальнику-розподільнику для дітей та\nневідкладне доставлення до подальшого місця влаштування,\nздійснюється посадовими особами приймальника-розподільника для\nдітей;\n2) підлягають направленню за рішенням суду, що набрало\nзаконної сили, до спеціальних навчально-виховних закладів, і є\nдостатньо підстав вважати, що такі діти займатимуться протиправною\nдіяльністю, - на строк, необхідний для доставлення їх до\nспеціальних навчально-виховних закладів, але не більше 30 діб;\n3) самовільно залишили спеціальні навчально-виховні заклади,\nв яких вони перебували, - на строк, необхідний для доставлення їх\nдо спеціальних навчально-виховних закладів, але не більше 30 діб;\n4) перебувають у розшуку як такі, що зникли, залишили сім'ї\nабо навчально-виховні заклади (бродяжать), - на строк, необхідний\nдля передання їх підрозділу кримінальної міліції у справах дітей,\nякий ініціював розшук, але не більше 36 годин;\n5) залишили держави постійного проживання і відповідно до\nміжнародних договорів, згода на обов'язковість яких надана\nВерховною Радою України, підлягають поверненню до держави свого\nпостійного проживання, - на строк, необхідний для передачі їх\nбатькам, особам, які їх замінюють, або працівникам спеціалізованих\nустанов держав постійного проживання.\nНе підлягають доставленню до приймальників-розподільників для\nдітей діти, які перебувають у стані алкогольного сп'яніння або під\nвпливом наркотичних чи токсичних речовин, а також психічно хворі\nдіти з вираженими симптомами хвороби.\nПорядок тримання дітей, поміщених у\nприймальники-розподільники для дітей, визначається правилами\nвнутрішнього розпорядку приймальника-розподільника для дітей,\nзатвердженими Міністерством внутрішніх справ України\".\nII. Цей Закон набирає чинності з дня його опублікування.\n\nПрезидент України В.ЯНУКОВИЧ\n\nм. Київ, 9 вересня 2010 року\nN 2507-VI\n\nПро внесення змін до деяких законодавчих актів України щодо поміщення дітей у приймальники-розподільники для дітей\nЗакон України від 09.09.2010 № 2507-VI\n\nРедакція від 19.11.2012 , підстава — 4651-VI\nПостійна адреса:\nhttps://zakon.rada.gov.ua/go/2507-17\nЗаконодавство України\nстаном на 22.02.2026\n\nчинний"
    }
  ],
  "definitions": []
}