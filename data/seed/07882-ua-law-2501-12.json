{
  "id": "ua-law-2501-12",
  "type": "statute",
  "title": "Про надзвичайний стан",
  "title_en": "",
  "short_name": "2501-12",
  "status": "in_force",
  "issued_date": "1992-06-26",
  "url": "https://zakon.rada.gov.ua/laws/show/2501-12",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art4",
      "section": "4",
      "title": "Стаття 4. Надзвичайний стан може бути введено за умов:",
      "content": "1) стихійного лиха, аварій і катастроф, епідемій, епізоотій,\nщо створюють загрозу життю і здоров'ю населення;\n2) масових порушень правопорядку, що супроводжуються\nнасильством над громадянами, обмежують їх права і свободи;\n3) блокування або захоплення окремих особливо важливих\nоб'єктів чи місцевостей, що загрожує безпеці громадян і порушує\nнормальну діяльність органів державної влади та управління,\nмісцевого чи регіонального самоврядування;\n4) спроби захоплення державної влади чи зміни конституційного\nладу України шляхом насильства;\n5) посягання на територіальну цілісність держави, що загрожує\nзміною її кордонів;\n6) необхідності відновлення конституційного правопорядку і\nдіяльності органів державної влади.\nСтаття 5. Надзвичайний стан на всій території України або в\nокремих її місцевостях вводиться постановою Верховної Ради України\nз негайним повідомленням Президента України або Указом Президента\nУкраїни, який підлягає затвердженню Верховною Радою України.\nНадзвичайний стан на території Республіки Крим вводиться з\nнегайним повідомленням Верховної Ради Республіки Крим.\nСтаття 6. До введення надзвичайного стану за умов,\nпередбачених пунктами 2, 3, 4, 5, 6 статті 4 цього Закону,\nПрезидент України або Голова Верховної Ради України зобов'язаний\nзвернутись через засоби масової інформації або в інший можливий\nспосіб до груп осіб, організацій, установ, які є ініціаторами чи\nучасниками дій, котрі є умовою для запровадження надзвичайного\nстану, з вимогою припинити свої протиправні дії протягом\nвстановленого у зверненні строку і попередженням про можливість\nвведення надзвичайного стану.\nСтаття 7. За умов, що вимагають невідкладних заходів для\nврятування населення або недопущення загибелі людей, надзвичайний\nстан може бути введено негайно і без попередження.\nСтаття 8. В постанові Верховної Ради України або Указі\nПрезидента України про введення надзвичайного стану повинні бути\nвказані:\n1) обставини, що стали причиною для введення надзвичайного\nстану відповідно до статей 3, 4 Закону;\n2) обгрунтування необхідності введення надзвичайного стану\nвідповідно до статті 4 Закону;\n3) перелік конституційних норм, дія яких тимчасово\nзупиняється, перелік і межі надзвичайних заходів, а також\nвичерпний перелік тимчасових обмежень прав і свобод громадян;\n4) державні органи, що здійснюють заходи надзвичайного стану,\nі межі їх надзвичайних повноважень;\n5) межі території, на якій вводиться надзвичайний стан;\n6) час, з якого вводиться надзвичайний стан, і його\nтривалість відповідно до статті 11 Закону.\nРішення про введення надзвичайного стану доводиться органом,\nщо запроваджує надзвичайний стан, до відома населення через\nзасоби масової інформації не пізніш як за 6 годин до його\nвведення, за винятком випадків, передбачених статтею 7 Закону.\nСтаття 9. В разі введення надзвичайного стану Указом\nПрезидента України Президент України не пізніше трьох годин з\nчасу підписання зобов'язаний передати Указ про введення\nнадзвичайного стану Верховній Раді України, а Верховна Рада\nУкраїни зобов'язана розглянути переданий їй Указ протягом не\nбільше 24 годин.\nВ період між сесіями Верховна Рада розглядає Указ про\nвведення надзвичайного стану не пізніше 72 годин з моменту його\nприйняття.\nПри оголошенні через засоби масової інформації Указу\nПрезидента України про введення надзвичайного стану народні\nдепутати України зобов'язані прибути на засідання Верховної Ради\nУкраїни без спеціального виклику і в найкоротший строк. Органи\nдержавної влади зобов'язані сприяти негайному прибуттю народних\nдепутатів на засідання Верховної Ради України.\nСтаття 10. Указ Президента України про введення надзвичайного\nстану втрачає силу, якщо Верховна Рада України не затвердила його\nв передбачені статтею 9 Закону строки, про що населення\nвідповідної території сповіщається Верховною Радою через засоби\nмасової інформації чи іншим способом.\nСтаття 11. Надзвичайний стан на всій території України може\nбути введено на строк не більше 30 діб і не більше 60 діб в\nокремих місцевостях.\nЯкщо Верховна Рада України не продовжила строк дії\nнадзвичайного стану, то після закінчення строку, передбаченого\nчастиною першою цієї статті, дія Указу чи постанови про введення\nнадзвичайного стану припиняється.\nВерховна Рада України може продовжити дію надзвичайного стану\nне більш як на 30 діб.\nСтаття 12. При введенні надзвичайного стану на всій території\nУкраїни Верховна Рада України продовжує свою сесію протягом всього\nстроку дії надзвичайного стану.\nПри введенні надзвичайного стану в окремих місцевостях\nУкраїни Верховна Рада України вправі перервати свою позачергову\nсесію, скликану для вирішення конкретного питання.\nДія частин першої і другої цієї статті поширюється також на\nпорядок роботи Верховної Ради Республіки Крим, якщо на всій або\nчастині території Республіки Крим введено надзвичайний стан.\nСтаття 13. Під час надзвичайного стану держава може вживати\nзаходів, передбачених цим Законом, відступаючи від своїх\nзобов'язань за Конституцією лише настільки, наскільки це\nвимагається гостротою стану, за умови, що такі заходи не є\nнесумісними з іншими зобов'язаннями за міжнародним правом і не\nтягнуть за собою дискримінації виключно на основі національності,\nмови, статі, релігії чи соціального походження.\nСтаття 14. У період дії надзвичайного стану не можуть бути\nрозпущені Верховна Рада України та Верховна Рада Республіки Крим,\nзупинена їх та Президента України діяльність. Якщо надзвичайний\nстан оголошено в міжсесійний період Верховної Ради України або\nВерховної Ради Республіки Крим, їх сесія відновлюється без\nдодаткового оголошення.\nСтаття 15. В умовах надзвичайного стану продовжують свою\nдіяльність Конституційний Суд України, суди, органи прокуратури\nУкраїни.\nСтаття 16. Верховна Рада і Президент України можуть зупинити\nна час дії надзвичайного стану будь-яке рішення органів місцевої\nдержавної адміністрації та місцевого і регіонального\nсамоврядування, що діють на території, де введено надзвичайний\nстан.\nСтаття 17. В умовах надзвичайного стану органи, що здійснюють\nуправління на відповідній території, можуть наділятися\nнадзвичайними повноваженнями для проведення заходів, необхідних\nдля якнайшвидшої нормалізації обстановки, відновлення\nконституційного правопорядку і законності, а також ліквідації\nзагрози безпеці громадян.\nСтаття 18. Органи державної виконавчої влади, виконавчі\nоргани місцевого самоврядування території, на якій введено\nнадзвичайний стан, можуть бути поставлені в пряму\nпідпорядкованість Президенту України.\nСтаття 19. У разі неналежного здійснення своїх функцій\nорганами державної виконавчої влади або виконавчими органами\nмісцевого самоврядування території, де запроваджено надзвичайний\nстан, можуть бути утворені тимчасові надзвичайні органи Верховною\nРадою або Президентом України. При цьому діяльність органів\nдержавної виконавчої влади, місцевого та регіонального\nсамоврядування зупиняється.\nТимчасові надзвичайні органи здійснюють функції органів\nдержавної виконавчої влади, виконавчих органів місцевого\nсамоврядування, застосовують заходи, передбачені постановою\nВерховної Ради України або Указом Президента України про введення\nнадзвичайного стану відповідно до статей 22-24 Закону, і несуть\nвідповідальність за нормалізацію обстановки і додержання\nзаконності на території, де введено надзвичайний стан.\nСтаття 20. У виняткових випадках для координації дій по\nзабезпеченню режиму надзвичайного стану при його введенні з\nпідстав, передбачених пунктами 2, 3, 4, 5, 6 статті 4 цього\nЗакону, постановою Верховної Ради України або Указом Президента\nУкраїни командуючому Національною гвардією України може бути\nдоручено спільно з Міністром внутрішніх справ та Головою Служби\nбезпеки України створити оперативний штаб на чолі з комендантом\nтериторії, який є відповідальним за підтримання правопорядку і\nзабезпечення безпеки громадян на ввіреній йому території.\nСтаття 21. Органи, зазначені в статтях 17, 19 цього Закону,\nмають право видавати обов'язкові до виконання на відповідній\nтериторії накази і розпорядження з питань забезпечення режиму\nнадзвичайного стану.\nСтаття 22. Постановою Верховної Ради України чи Указом\nПрезидента України про введення надзвичайного стану встановлюється\nперелік і межі надзвичайних заходів, що застосовуються в умовах\nнадзвичайного стану.\nДодаткові заходи можуть запроваджуватись або затверджуватись\nокремою постановою Верховної Ради України.\nНа період надзвичайного стану можуть запроваджуватись такі\nзаходи:\n1) встановлення особливого режиму в'їзду і виїзду, а також\nобмеження свободи пересування по території, де запроваджено\nнадзвичайний стан;\n2) обмеження руху транспортних засобів і їх огляд;\n3) посилення охорони громадського порядку та об'єктів, що\nзабезпечують життєдіяльність населення та народного господарства;\n4) заборона проведення зборів, мітингів, вуличних походів і\nдемонстрацій, а також видовищних, спортивних та інших масових\nзаходів;\n5) заборона страйків.\nСтаття 23. У разі введення надзвичайного стану з підстав,\nзазначених у пунктах 2, 3, 4, 5, 6 статті 4 цього Закону,\nдодатково може бути вжито таких заходів:\n1) запровадження комендантської години (заборона перебувати\nна вулицях та в інших громадських місцях без спеціально виданих\nперепусток і посвідчень особи у встановлені години доби);\n2) зупинення після відповідного попередження діяльності\nполітичних партій, громадських організацій, масових рухів і\nсамодіяльних об'єднань громадян, якщо ця діяльність перешкоджає\nнормалізації обстановки;\n3) перевірка документів у громадян, а в необхідних випадках -\nпроведення особистого огляду, огляду речей, транспортних засобів,\nбагажу і вантажів, службових приміщень та житла громадян;\n4) обмеження або тимчасова заборона продажу зброї, отруйних і\nсильнодіючих хімічних речовин, спиртних напоїв;\n5) тимчасове вилучення у громадян зареєстрованої вогнепальної\nі холодної зброї та боєприпасів, а у підприємств, установ і\nорганізацій - також навчальної військової техніки, вибухових,\nрадіоактивних речовин і матеріалів, отруйних і сильнодіючих\nхімічних речовин;\n6) введення цензури, обмеження на випуск газет;\n7) вислання порушників громадського порядку, які не є\nжителями даної місцевості, до місця їх проживання або за межі\nмісцевості, де введено надзвичайний стан, за їх рахунок;\n8) заборона виготовлення і розповсюдження інформаційних\nматеріалів, що можуть дестабілізувати обстановку;\n9) особливі правила користування зв'язком.\nСтаття 24. У разі введення надзвичайного стану з підстав,\nпередбачених пунктом 1 статті 4 цього Закону, додатково до\nзаходів, передбачених статтею 22 Закону, можуть вживатися такі\nзаходи:\n1) тимчасове виселення людей з місць, небезпечних для\nпроживання, з обов'язковим наданням їм стаціонарних або тимчасових\nжилих приміщень;\n2) тимчасова заборона будівництва нових, розширення діючих\nпідприємств та інших об'єктів;\n3) встановлення карантину та проведення інших обов'язкових\nсанітарно-протиепідемічних заходів;\n4) запровадження особливого порядку розподілення продуктів\nхарчування і предметів першої необхідності;\n5) мобілізація ресурсів державних підприємств, установ,\nорганізацій, зміна режиму їх роботи, переорієнтація на виробництво\nнеобхідної в умовах надзвичайного стану продукції, інші зміни\nвиробничої діяльності, необхідні для проведення\nаварійно-рятувальних і відновлювальних робіт;\n6) використання ресурсів підприємств, установ і організацій,\nнезалежно від форм власності, для відведення небезпеки та\nліквідації наслідків надзвичайних обставин;\n7) усунення від роботи на період надзвичайного стану\nкерівників державних підприємств, установ і організацій, від\nдіяльності яких залежить нормалізація обстановки в районі\nнадзвичайного стану, у зв'язку з неналежним виконанням ними своїх\nобов'язків, призначення інших осіб тимчасово виконуючими\nобов'язки зазначених керівників.\nЗ метою ліквідації наслідків стихійного лиха, аварій та\nкатастроф у мирний час може проводитися цільова мобілізація,\nобсяги і термін проведення якої визначаються Президентом України.\n( Статтю 24 доповнено частиною другою згідно із Законом\nN 387/95-ВР від 17.10.95 )\nУ виняткових випадках, пов'язаних з необхідністю проведення\nневідкладних аварійно-рятувальних робіт, допускається залучення\nпрацездатного населення і транспортних засобів громадян для\nвиконання зазначених робіт при умові обов'язкового забезпечення\nбезпеки праці. Забороняється залучення неповнолітніх, а також\nвагітних жінок до робіт, які можуть негативно вплинути на стан\nїх здоров'я.\nСтаття 25. Всі державні органи, органи місцевого\nтериторіального самоврядування, підприємства, установи, громадські\nоб'єднання і організації, а також громадяни на території, де\nзапроваджено надзвичайний стан, зобов'язані сприяти органам, які\nздійснюють управління на цій території, та виконувати їх рішення.\nСтаття 26. Забезпечення громадського порядку, охорони життя,\nздоров'я, прав, свобод і законних інтересів громадян в умовах\nнадзвичайного стану може здійснюватися силами та засобами органів\nі внутрішніх військ Міністерства внутрішніх справ України,\nНаціональної гвардії України, Служби безпеки України відповідно\nдо чинного законодавства. ( Частина перша статті 26 в редакції\nЗакону N 409/95-ВР від 31.10.95 )\nУ виняткових випадках при запровадженні надзвичайного стану\nз підстав, зазначених у пункті 1 статті 4 цього Закону, коли\nстихійне лихо, епідемія, епізоотія, аварія чи катастрофа ставить\nпід загрозу життя і здоров'я населення і потребує термінового\nпроведення великих обсягів аварійно-рятувальних і відновлювальних\nробіт, Президент України може залучати до виконання цих робіт\nвійськові частини Збройних Сил України.\nСтаття 27. Списки особового складу військових підрозділів і\nформувань, а також громадян, які брали безпосередню участь в\nусуненні обставин, що спричинили введення надзвичайного стану,\nзберігаються в архівах відповідних міністерств і відомств з\nнаступною передачею їх до Державного архіву України.\nСтаття 28. Порушення режиму надзвичайного стану тягне за\nсобою відповідальність, встановлену цим Законом, іншими\nзаконодавчими актами України.\nСтаття 29. Порушення особою правил комендантської години\nтягне за собою затримання до закінчення комендантської години.\nЗатримані за порушення правил комендантської години підлягають\nособистому огляду і огляду їх речей, про що складається протокол.\nСтаття 30. Порушення особою вимог режиму надзвичайного стану,\nза винятком правил комендантської години, тягне за собою\nадміністративне стягнення у вигляді штрафу до п'яти\nнеоподатковуваних мінімумів доходів громадян або адміністративний\nарешт на строк до п'ятнадцяти діб, якщо ці порушення не тягнуть\nза собою кримінальної відповідальності. ( Стаття 30 із змінами,\nвнесеними згідно із Законом N 607/96-ВР від 17.12.96 )\nСтаття 31. Злісне або неодноразове порушення встановлених\nвимог режиму надзвичайного стану, вчинення дій, що провокують\nпорушення правопорядку чи розпалюють національну ворожнечу,\nактивне перешкоджання здійсненню громадянами і службовими особами\nїх законних прав та обов'язків, непокора законному розпорядженню\nабо вимозі особи, яка виконує обов'язки з охорони громадського\nпорядку, а також порушення правил адміністративного нагляду,\nвчинене у місцевості, де введено надзвичайний стан, тягнуть за\nсобою накладення штрафу від трьох до семи неоподатковуваних\nмінімумів доходів громадян на місяць або адміністративний арешт\nна строк до тридцяти діб, якщо ці порушення не тягнуть за собою\nкримінальної відповідальності. ( Частина перша статті 31 в\nредакції Закону N 409/95-ВР від 31.10.95, із змінами, внесеними\nзгідно із Законом N 607/96-ВР від 17.12.96 )\nТі ж самі дії, вчинені службовою особою, тягнуть за собою\nнакладення штрафу від п'яти до десяти неоподатковуваних мінімумів\nдоходів громадян на місяць або адміністративний арешт до тридцяти\nдіб. ( Частина друга статті 31 із змінами, внесеними згідно із\nЗаконами N 409/95-ВР від 31.10.95, N 607/96-ВР від 17.12.96 )\nСтаття 32. Протоколи про порушення режиму надзвичайного стану\nскладаються уповноваженою на це службовою особою.\nСтаття 33. Справи про адміністративні правопорушення\nрозглядаються протягом трьох діб одноособово суддею районного\n(міського) суду у порядку, встановленому Кодексом України про\nадміністративні правопорушення.\nОсоби, які вчинили адміністративне правопорушення, можуть\nбути затримані до розгляду справи в суді.\nСкасування надзвичайного стану тягне за собою припинення\nпровадження в справах про порушення режиму надзвичайного стану і\nнегайне звільнення осіб, щодо яких застосовано стягнення у вигляді\nадміністративного арешту.\nСтаття 34. Органи влади, що діють на території, де введено\nнадзвичайний стан, в разі затримання іноземних громадян за\nпорушення режиму надзвичайного стану, зобов'язані повідомити про\nзатримання Міністерство закордонних справ України.\nСтаття 35. Вироки, що передбачають смертну кару, до виконання\nне приводяться протягом всього часу дії надзвичайного стану і\nтридцяти діб після його припинення чи скасування.\nСтаття 36. Перевищення особами, залученими до підтримання\nрежиму надзвичайного стану, своїх повноважень, а так само\nнеправомірне застосування сили особами, які виконують обов'язки\nщодо охорони громадського порядку, тягне за собою\nвідповідальність згідно з чинним законодавством.\nСтаття 37. Правосуддя на території, де введено надзвичайний\nстан, здійснюється тільки судом. На цій території діють всі суди,\nутворені відповідно до Конституції України ( 254к/96-ВР ).\nУтворення будь-яких інших судових або позасудових органів\nзабороняється.\nСудочинство в судах ведеться відповідно до чинних в Україні\nна момент введення надзвичайного стану законів. Введення будь-яких\nскорочених чи прискорених форм судочинства забороняється.\nСтаття 38. Особам, переведеним відповідно до статті 24\nЗакону на роботу, не обумовлену трудовим договором, а також\nзалученим для робіт по ліквідації наслідків надзвичайних\nобставин, гарантується оплата праці відповідно до чинного\nзаконодавства, але не менше заробітної плати за основним місцем\nроботи.\nСтаття 39. Особам, які постраждали від надзвичайних обставин\nабо у зв'язку з проведенням робіт по їх відверненню або\nліквідації їх наслідків, відповідні державні органи надають жилі\nприміщення, відшкодовують заподіяні матеріальні збитки, сприяють\nу працевлаштуванні та подають іншу необхідну допомогу за умов і в\nпорядку, встановлених Кабінетом Міністрів України.\nЮридичні особи, майно і ресурси яких використовувались для\nвідвернення або ліквідації наслідків обставин, що стали причиною\nвведення надзвичайного стану, мають право на відшкодування\nзавданих їм збитків у порядку і розмірах, встановлених Кабінетом\nМіністрів України.\nСтаття 40. Введення надзвичайного стану не може бути\nпідставою для застосування тортур, жорстокого чи принижуючого\nлюдську гідність поводження або покарання, для будь-яких обмежень\nправа на життя, на свободу думки, совісті, релігії в розумінні цих\nправ і свобод, прийнятому в Міжнародному пакті про громадянські і\nполітичні права ( 995_043 ) і законах України, якщо вони не\nсуперечать їм.\nНеприпустимим є застосування зворотної сили кримінального\nзакону, що встановлює караність діяння або посилює покарання.\nСтаття 41. Передбачені цим Законом обмеження конституційних\nправ і свобод громадян, а також прав юридичних осіб, які можуть\nбути застосовані за умов надзвичайного стану, є вичерпними і\nрозширеному тлумаченню не підлягають. Введення інших обмежень\nзабороняється.\nСтаття 42. Верховна Рада України протягом всього часу дії\nнадзвичайного стану здійснює контроль за дотриманням цього Закону\nі проводить періодичні депутатські інспекційні перевірки\nтериторій, де введено надзвичайний стан. Всі посадові особи\nзобов'язані сприяти представникам Верховної Ради України в\nздійсненні перевірок і надавати вичерпну інформацію з питань, що\nналежать до їх діяльності в умовах надзвичайного стану.\nПрава народного депутата України обмеженню не підлягають.\nСтаття 43. На період дії надзвичайного стану продовжується\nстрок повноважень, у разі його закінчення, представницьких органів\nмісцевого і регіонального самоврядування, Верховної Ради\nРеспубліки Крим, Верховної Ради України, Конституційного Суду\nУкраїни.\nВ умовах дії надзвичайного стану на території України чи\nв окремих її місцевостях не дозволяється зміна Конституції\nУкраїни і Конституції Республіки Крим, виборчих законів України і\nРеспубліки Крим, не проводяться вибори вищих органів законодавчої\nвлади України та Республіки Крим, референдуми України та\nРеспубліки Крим, а так само вибори представницьких органів\nмісцевого та регіонального самоврядування і місцеві референдуми\nна територіях, де введено надзвичайний стан.\nСтаття 44. Про введення надзвичайного стану Верховна Рада\nУкраїни або Президент України відповідно до Міжнародного пакту\nпро громадянські і політичні права не пізніше трьох днів з дня\nйого введення повідомляють Генерального секретаря ООН про\nобмеження прав і свобод громадян, що становлять відхилення від\nзобов'язань за згаданим Міжнародним пактом, та про межу цих\nвідхилень і причини прийняття такого рішення.\nВ повідомленні зазначається також орієнтовна дата припинення\nдії вказаних відхилень від зобов'язань, передбачених Міжнародним\nпактом про громадянські і політичні права."
    }
  ],
  "definitions": []
}