{
  "id": "ua-law-2516-20",
  "type": "statute",
  "title": "Закон України (2516-20)",
  "title_en": "",
  "short_name": "2516-20",
  "status": "in_force",
  "issued_date": "2022-08-15",
  "url": "https://zakon.rada.gov.ua/laws/show/2516-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Податкового кодексу України та інших законів України щодо звільнення від оподаткування благодійної допомоги, виплаченої на користь членів сімей поранених та загиблих учасників бойових дій під час участі у відсічі збройній агресії та забезпеченні національної безпеки України\n\nВерховна Рада України постановляє :\n\nI. Внести до Податкового кодексу України (Відомості Верховної Ради України, 2011 р., №№ 13-17, ст. 112) такі зміни:\n\n1. Підпункт \"в\" підпункту 165.1.54 пункту 165.1 статті 165 викласти в такій редакції:\n\n\"в) виплаченої (наданої) благодійниками, у тому числі благодійниками - фізичними особами, у порядку, визначеному Законом України \"Про благодійну діяльність та благодійні організації\", на користь:\n\nучасників бойових дій - військовослужбовців (резервістів, військовозобов’язаних) та працівників Збройних Сил України, Національної гвардії України, Служби безпеки України, Служби зовнішньої розвідки України, Державної прикордонної служби України, осіб рядового, начальницького складу, військовослужбовців, працівників Міністерства внутрішніх справ України, Управління державної охорони України, Державної служби спеціального зв’язку та захисту інформації України, інших утворених відповідно до законів України військових формувань, добровольчих формувань територіальних громад, поліцейських та працівників Національної поліції України, у тому числі тих, які зазнали поранення, контузії чи іншого ушкодження здоров’я, загинули, померли внаслідок поранення, контузії чи каліцтва, які захищають (захищали) незалежність, суверенітет та територіальну цілісність України, беруть (брали) безпосередню участь у відсічі збройної агресії та забезпеченні національної безпеки, усуненні загрози небезпеки державній незалежності України, її територіальній цілісності у період дії воєнного, надзвичайного стану в Україні, перебуваючи безпосередньо в районах здійснення зазначених заходів, або на користь членів сімей таких учасників бойових дій;\n\nпрацівників підприємств, установ, організацій, сил цивільного захисту, які залучаються (залучалися) та беруть (брали) безпосередню участь у здійсненні заходів із забезпечення національної безпеки і оборони, відсічі і стримування збройної агресії Російської Федерації, перебуваючи безпосередньо в районах проведення бойових дій та у період здійснення бойових дій, у порядку, встановленому законодавством, або на користь членів їхніх сімей;\n\nфізичних осіб, які мешкають (мешкали) на території населених пунктів, в яких проводяться (проводилися) бойові дії, та/або які вимушено покинули місце проживання у зв’язку з проведенням бойових дій у таких населених пунктах.\n\nДля цілей цього підпункту до членів сімей учасників бойових дій та/або учасників масових акцій громадського протесту в Україні належать:\n\nбатьки (якщо вони до досягнення особою повноліття не були позбавлені стосовно неї батьківських прав);\n\nдід та баба (якщо батьки померли);\n\nінший із подружжя (якщо він (вона) не одружилися вдруге);\n\nмалолітні та/або неповнолітні діти;\n\nповнолітні діти, які навчаються за денною або дуальною формою здобуття освіти у закладах професійної (професійно-технічної), фахової передвищої та вищої освіти, до закінчення ними закладів освіти, але не більше ніж до досягнення 23 років;\n\nповнолітні діти, які не мають своїх сімей;\n\nповнолітні діти, які мають свої сім’ї, але стали особами з інвалідністю до досягнення повноліття;\n\nутриманці загиблого (померлого), яким у зв’язку з цим виплачується пенсія.\n\nЗазначені у цьому підпункті доходи не включаються до загального місячного (річного) оподатковуваного доходу платників податку до 31 грудня включно року, наступного за роком, в якому завершено проведення антитерористичної операції та/або припинено або скасовано воєнний, надзвичайний стан в Україні, та/або завершено здійснення заходів із забезпечення національної безпеки і оборони, відсічі і стримування збройної агресії Російської Федерації\".\n\n2. У підпункті \"б\" підпункту 170.7.8 пункту 170.7 статті 170 слова \"на відновлення втраченого майна та на інші потреби за переліком, який визначається Кабінетом Міністрів України\" замінити словами \"на відновлення втраченого майна, на житлові, соціальні і побутові потреби та на інші потреби згідно з переліком, що визначається Кабінетом Міністрів України\".\n\n3. У підрозділі 9 -4 розділу XX \"Перехідні положення\":\n\nв абзаці другому пункту 1 слова і цифри \"до 1 вересня 2022 року\" замінити словами і цифрами \"до 1 березня 2023 року\";\n\nу пункті 8 :\n\nв абзаці п’ятому підпункту 8.1 та абзаці п’ятому підпункту 8.2 слово \"щорічно\" виключити;\n\nв абзаці першому підпункту 8.3 слова і цифри \"до 31 серпня 2022 року\" замінити словами і цифрами \"до 28 лютого 2023 року\";\n\nу пункті 12 :\n\nабзац другий доповнити словами \"(крім випадків, передбачених абзацами третім - шостим цього пункту)\";\n\nпісля абзацу другого доповнити чотирма новими абзацами такого змісту:\n\n\"У разі вибору декларантом, який подав одноразову (спеціальну) добровільну декларацію після 31 серпня 2022 року, у межах одноразового (спеціального) добровільного декларування ставки збору з одноразового (спеціального) добровільного декларування, що передбачає сплату такого платежу трьома рівними частинами, сплата збору з одноразового (спеціального) добровільного декларування здійснюється декларантом у такому порядку:\n\nпершого платежу - протягом 30 календарних днів з дати подання одноразової (спеціальної) добровільної декларації;\n\nдругого платежу - до 1 травня 2024 року;\n\nтретього платежу - до 1 травня 2025 року\".\n\nУ зв’язку з цим абзаци третій - шостий вважати відповідно абзацами сьомим - десятим\".\n\nII. Прикінцеві та перехідні положення\n\n1. Цей Закон набирає чинності з дня, наступного за днем його опублікування, крім змін до пункту 12 підрозділу 9 -4 розділу XX \"Перехідні положення\" Податкового кодексу України, які набирають чинності з 1 вересня 2022 року.\n\n2. Внести зміни до таких законів України:\n\n1) у Законі України \"Про Національний банк України\" (Відомості Верховної Ради України, 1999 р., № 29, ст. 238 із наступними змінами):\n\nу пункті 7 частини першої статті 7 слова \"платіжних та облікових систем\" замінити словами \"платіжних, облікових систем, національної системи електронної дистанційної ідентифікації Національного банку (системи BankID Національного банку), встановлює умови взаємодії суб’єктів у таких системах\";\n\nу пункті 2 частини першої статті 15 слова \"для затвердження Радою\" замінити словами \"на затвердження Раді\", після слів \"звітність Національного банку\" доповнити словами \"річний звіт про управління Національного банку\", слова \"банківської системи України щодо платіжного ринку\" замінити словами \"банківської системи України, щодо платіжного ринку\";\n\n2) у Законі України \"Про банки і банківську діяльність\" (Відомості Верховної Ради України, 2001 р., № 5-6, ст. 30 із наступними змінами):\n\nчастину п’яту статті 71 викласти в такій редакції:\n\n\"Керівники та працівники банку зобов’язані забезпечити безоплатне надання уповноваженим Національним банком України особам доступу в режимі перегляду до всіх інформаційних систем банку, необхідних для проведення перевірок, вибірки та вивантаження необхідної інформації для її подальшого аналізу, консультаційної підтримки з питань функціонування таких систем, а також інформації, документів та письмових пояснень з питань діяльності банку. Керівники банку зобов’язані забезпечити безоплатне надання уповноваженим Національним банком України особам інформації, копій документів, у тому числі тих, що зберігаються в інформаційних системах банку, у порядку, встановленому Національним банком України\";\n\nабзац перший частини першої статті 73 викласти в такій редакції:\n\n\"У разі порушення банками або іншими особами, які можуть бути об’єктом перевірки Національного банку України відповідно до цього Закону, банківського, валютного законодавства, законодавства, що регулює діяльність на платіжному ринку, законодавства у сфері запобігання та протидії легалізації (відмиванню) доходів, одержаних злочинним шляхом, або фінансуванню тероризму та фінансуванню розповсюдження зброї масового знищення, законодавства з питань захисту критичної інфраструктури, кіберзахисту та інформаційної безпеки, законодавства про віртуальні активи, нормативно-правових актів Національного банку України, вимог Національного банку України, встановлених відповідно до статей 66 і 67 цього Закону, здійснення ризикової діяльності, що становить загрозу інтересам вкладників чи інших кредиторів банку, застосування іноземними державами або міждержавними об’єднаннями, або міжнародними організаціями санкцій до банків чи власників істотної участі у банках, що становлять загрозу інтересам вкладників чи інших кредиторів банку та/або стабільності банківської системи, порушення встановлених законодавством вимог щодо взаємодії із споживачами при врегулюванні простроченої заборгованості (вимог щодо етичної поведінки) Національний банк України має право застосувати заходи впливу адекватно вчиненому порушенню або рівню такої загрози, до яких належать\";\n\n3) у пункті 8 частини дев’ятнадцятої статті 14 Закону України \"Про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення\" (Відомості Верховної Ради України, 2020 р., № 25, ст. 171; із змінами, внесеними Законом України від 30 червня 2021 року № 1591-IX) слова \"є меншою за\" замінити словами \"не перевищує\".\n\n3. Установити, що до порядку підготовки та прийняття нормативно-правових актів, що приймаються на виконання вимог цього Закону, не застосовуються вимоги Закону України \"Про засади державної регуляторної політики у сфері господарської діяльності\".\n\n4. Кабінету Міністрів України у місячний строк з дня опублікування цього Закону:\n\nзабезпечити прийняття нормативно-правових актів, необхідних для реалізації цього Закону, та привести свої нормативно-правові акти у відповідність із цим Законом;\n\nзабезпечити перегляд та приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n15 серпня 2022 року\n\n№ 2516-IX\n\nПро внесення змін до Податкового кодексу України та інших законів України щодо звільнення від оподаткування благодійної допомоги, виплаченої на користь членів сімей поранених та загиблих учасників бойових дій під час участі у відсічі збройній агресії та забезпеченні національної безпеки України\nЗакон України від 15.08.2022 № 2516-IX\n\nПрийняття від 15.08.2022\nПостійна адреса:\nhttps://zakon.rada.gov.ua/go/2516-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}