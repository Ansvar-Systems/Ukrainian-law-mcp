{
  "id": "ua-law-3869-20",
  "type": "statute",
  "title": "Закон України (3869-20)",
  "title_en": "",
  "short_name": "3869-20",
  "status": "in_force",
  "issued_date": "2024-07-17",
  "url": "https://zakon.rada.gov.ua/laws/show/3869-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо спрощення умов провадження господарської діяльності в період дії воєнного стану в Україні\n\n(Відомості Верховної Ради України (ВВР), 2024, № 48, ст.276)\n\nВерховна Рада України постановляє:\n\nI. Внести зміни до таких законів України:\n\n1. Статтю 11 \"Прикінцеві положення\" Закону України \"Про дозвільну систему у сфері господарської діяльності\" (Відомості Верховної Ради України, 2005 р., № 48, ст. 483 із наступними змінами) доповнити пунктом 2 -2 такого змісту:\n\n\"2 -2 . У період дії воєнного стану, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX (далі - воєнний стан), право на провадження певних дій щодо здійснення господарської діяльності або видів господарської діяльності може набуватися суб’єктом господарювання на підставі подання на безоплатній основі до відповідних дозвільних органів декларації про провадження господарської діяльності без отримання документів дозвільного характеру, крім тих видів господарської діяльності, перелік яких визначається Кабінетом Міністрів України.\n\nПорядок подання декларації про провадження господарської діяльності, перелік відомостей, що зазначаються в ній, перелік певних дій щодо здійснення господарської діяльності або видів господарської діяльності, які не можуть провадитися на підставі подання такої декларації в умовах воєнного стану, та особливості видачі документів дозвільного характеру визначаються Кабінетом Міністрів України.\n\nПевні дії щодо здійснення господарської діяльності або види господарської діяльності включаються Кабінетом Міністрів України до переліку, зазначеного в абзаці другому цього пункту, у разі, якщо провадження таких дій або видів діяльності на підставі декларації про провадження господарської діяльності може призвести до настання хоча б одного з таких наслідків:\n\nспричинення загрози національним інтересам;\n\nнегативний вплив на функціонування об’єктів критичної інфраструктури;\n\nпорушення нормальних умов життєдіяльності населення;\n\nнегативний вплив на екологічну безпеку.\n\nЗаява та документи для одержання документа дозвільного характеру, декларація про провадження господарської діяльності можуть бути подані за вибором суб’єкта господарювання незалежно від задекларованого (зареєстрованого) місцезнаходження (місця проживання), місця провадження господарської діяльності або місцезнаходження відповідного об’єкта у спосіб, передбачений частиною чотирнадцятою статті 4 -1 цього Закону. У разі неможливості подання в умовах воєнного стану заяв та документів для одержання документів дозвільного характеру у спосіб, передбачений частиною чотирнадцятою статті 4 -1 цього Закону, такі заяви та документи подаються у спосіб, визначений Кабінетом Міністрів України.\n\nДозвільний орган веде перелік поданих декларацій про провадження господарської діяльності, в яких міститься інформація про суб’єкта господарювання (для юридичної особи - організаційно-правова форма, повне і скорочене найменування (за наявності), для фізичної особи - підприємця - прізвище, ім’я, по батькові (за наявності); певні дії щодо здійснення господарської діяльності/вид господарської діяльності, що провадиться на підставі декларації про провадження господарської діяльності; місце провадження діяльності (якщо провадження діяльності обмежується територією відповідної адміністративно-територіальної одиниці); назву документа дозвільного характеру (назви документів дозвільного характеру), на заміну якого (яких) подано декларацію або до якого (яких) такою декларацією вносяться зміни, та розміщує його на своєму офіційному веб-сайті.\n\nДекларація про провадження господарської діяльності є чинною у період дії воєнного стану та до кінця календарного року, в якому припинено або скасовано воєнний стан, але не менше трьох місяців з дня його припинення чи скасування.\n\nУ разі прийняття Кабінетом Міністрів України рішення про доповнення переліку певних дій щодо здійснення господарської діяльності або видів господарської діяльності, право на провадження яких не може набуватися на підставі подання декларації про провадження господарської діяльності, Кабінет Міністрів України встановлює строк, протягом якого суб’єкт господарювання має звернутися до відповідного дозвільного органу із заявою про отримання документа дозвільного характеру.\n\nУ разі якщо суб’єкт господарювання, який набув право на провадження господарської діяльності на підставі декларації про провадження господарської діяльності, протягом строку її чинності звернувся до дозвільного органу із заявою про одержання відповідного документа дозвільного характеру у порядку, строки та на умовах, передбачених законодавством, декларація про провадження господарської діяльності є чинною до прийняття дозвільним органом рішення про видачу або про відмову у видачі документа дозвільного характеру.\n\nДокументи дозвільного характеру, строк дії яких закінчується у період дії воєнного стану, вважаються такими, дію яких продовжено на період дії воєнного стану та до кінця календарного року, в якому припинено або скасовано воєнний стан, але не менше трьох місяців з дня його припинення чи скасування.\n\nУ період дії воєнного стану зупиняється перебіг визначених законом строків звернення для переоформлення документів дозвільного характеру, внесення змін до інформації, зазначеної в деклараціях про провадження господарської діяльності. З дня припинення чи скасування воєнного стану перебіг зазначених строків продовжується з урахуванням часу, що минув до їх зупинення.\n\nПодання повідомлень, звітів або документів, вимога про подання яких передбачається законодавством з питань видачі документів дозвільного характеру, здійснюється до кінця календарного року, в якому припинено або скасовано воєнний стан, але не менше трьох місяців з дня його припинення чи скасування, за весь період неподання звітності чи обов’язку подати документи або в інший встановлений законом строк.\n\nУ період дії воєнного стану зупиняється проведення планових перевірок щодо додержання дозвільними органами (їх посадовими особами) вимог законодавства з питань видачі документів дозвільного характеру, встановленого порядку їх видачі\".\n\n2. У Законі України \"Про ліцензування видів господарської діяльності\" (Відомості Верховної Ради України, 2015 р., № 23, ст.158 із наступними змінами):\n\n1) у статті 5 :\n\nу частині шостій слова \"одного разу на місяць\" замінити словами \"одного разу на місяць, крім випадків, встановлених законом\";\n\nабзац перший частини восьмої виключити;\n\n2) статтю 21 \"Прикінцеві та перехідні положення\" доповнити пунктом 6 -1 такого змісту:\n\n\"6 -1 . У період дії воєнного стану, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX (далі - воєнний стан), право на провадження господарської діяльності або частини виду господарської діяльності, крім видів господарської діяльності, зазначених у пункті 1 частини першої статті 7 цього Закону, може набуватися суб’єктом господарювання на підставі подання на безоплатній основі до відповідного органу ліцензування декларації про провадження господарської діяльності без отримання ліцензії.\n\nДекларація про провадження господарської діяльності є чинною у період дії воєнного стану та до кінця календарного року, в якому припинено або скасовано воєнний стан, але не менше трьох місяців з дня його припинення чи скасування.\n\nПорядок подання декларації про провадження господарської діяльності, перелік відомостей, що зазначаються в такій декларації, перелік видів господарської діяльності, які не можуть провадитися на підставі подання декларації про провадження господарської діяльності в умовах воєнного стану, визначаються Кабінетом Міністрів України.\n\nВиди господарської діяльності включаються Кабінетом Міністрів України до переліку, зазначеного в абзаці третьому цього пункту, у разі, якщо провадження таких видів діяльності на підставі декларації про провадження господарської діяльності може призвести до настання хоча б одного з таких наслідків:\n\nспричинення загрози національним інтересам;\n\nнегативний вплив на функціонування об’єктів критичної інфраструктури;\n\nпорушення нормальних умов життєдіяльності населення;\n\nнегативний вплив на екологічну безпеку.\n\nЗаява та документи, необхідні для одержання ліцензії, декларація про провадження господарської діяльності можуть бути подані за вибором суб’єкта господарювання незалежно від задекларованого (зареєстрованого) місцезнаходження (місця проживання), місця провадження господарської діяльності або місцезнаходження відповідного об’єкта.\n\nОрган ліцензування веде перелік поданих декларацій про провадження господарської діяльності, в яких міститься інформація про суб’єкта господарювання (для юридичної особи - організаційно-правова форма, повне і скорочене найменування (за наявності), для фізичної особи - підприємця - прізвище, ім’я, по батькові (за наявності); вид господарської діяльності/частину виду господарської діяльності, що провадиться на підставі поданої декларації про провадження господарської діяльності; місце провадження діяльності (якщо провадження діяльності обмежується територією відповідної адміністративно-територіальної одиниці); назву ліцензії (назви ліцензій), на заміну якої (яких) подано декларацію або до якої (яких) такою декларацією вносяться зміни, та розміщує його на своєму офіційному веб-сайті.\n\nОсобливості порядку ліцензування видів господарської діяльності у період дії воєнного стану можуть встановлюватися відповідними ліцензійними умовами, що затверджуються Кабінетом Міністрів України або іншим уповноваженим законом органом державної влади.\n\nСтрокові ліцензії, строк дії яких закінчується у період дії воєнного стану, вважаються такими, дію яких продовжено на період дії воєнного стану та до кінця календарного року, в якому припинено або скасовано воєнний стан, але не менше трьох місяців з дня його припинення чи скасування, а періодичні, чергові платежі за ними відстрочуються на строк, зазначений у цьому пункті.\n\nПодання повідомлень, звітів або документів, вимога про подання яких у паперовій та/або електронній формі передбачається законодавством у сфері ліцензування, здійснюється до кінця календарного року, в якому припинено або скасовано воєнний стан, але не менше трьох місяців з дня його припинення чи скасування, за весь період неподання звітності чи обов’язку подати документи або в інший встановлений законом строк.\n\nУ разі прийняття Кабінетом Міністрів України рішення про доповнення переліку видів господарської діяльності, право на провадження яких не може набуватися на підставі подання декларації про провадження господарської діяльності, Кабінет Міністрів України встановлює строк, протягом якого суб’єкт господарювання має звернутися до відповідного органу ліцензування із заявою про отримання ліцензії.\n\nУ разі якщо суб’єкт господарювання, який набув право на провадження господарської діяльності на підставі декларації про провадження господарської діяльності, протягом строку її чинності звернувся до органу ліцензування із заявою про одержання ліцензії у порядку, строки та на умовах, передбачених законодавством, декларація про провадження господарської діяльності є чинною до прийняття органом ліцензування рішення про видачу або про відмову у видачі ліцензії.\n\nУ період дії воєнного стану зупиняється проведення планових перевірок органів ліцензування щодо додержання вимог законодавства у сфері ліцензування\".\n\n3. Статтю 14 \"Прикінцеві положення\" Закону України \"Про особливості надання публічних (електронних публічних) послуг\" (Відомості Верховної Ради України, 2021 р., № 47, ст. 383) доповнити пунктом 3 -1 такого змісту:\n\n\"3 -1 . У період дії воєнного стану, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX (далі - воєнний стан), право на провадження певних дій щодо здійснення господарської діяльності або видів господарської діяльності може набуватися суб’єктом господарювання на підставі подання на безоплатній основі до відповідних суб’єктів надання публічних (електронних публічних) послуг декларації про провадження господарської діяльності без отримання результату надання публічної (електронної публічної) послуги, отримання якого передбачено законодавством, крім певних дій щодо здійснення господарської діяльності або видів господарської діяльності, перелік яких визначається Кабінетом Міністрів України.\n\nПорядок подання декларації про провадження господарської діяльності, перелік відомостей, що зазначаються в такій декларації, перелік певних дій щодо здійснення господарської діяльності або видів господарської діяльності, які не можуть провадитися на підставі подання декларації про провадження господарської діяльності в умовах воєнного стану, та особливості надання публічної (електронної публічної) послуги визначаються Кабінетом Міністрів України.\n\nПевні дії щодо здійснення господарської діяльності або види господарської діяльності включаються Кабінетом Міністрів України до переліку, зазначеного в абзаці другому цього пункту, у разі, якщо провадження таких дій або видів господарської діяльності на підставі декларації про провадження господарської діяльності може призвести до настання хоча б одного з таких наслідків:\n\nспричинення загрози національним інтересам;\n\nнегативний вплив на функціонування об’єктів критичної інфраструктури;\n\nпорушення нормальних умов життєдіяльності населення;\n\nнегативний вплив на екологічну безпеку.\n\nДекларація про провадження господарської діяльності може бути подана за вибором суб’єкта господарювання незалежно від задекларованого (зареєстрованого) місцезнаходження (місця проживання), місця провадження господарської діяльності або місцезнаходження відповідного об’єкта.\n\nДекларація про провадження господарської діяльності є чинною у період дії воєнного стану та до кінця календарного року, в якому припинено або скасовано воєнний стан, але не менше трьох місяців з дня його припинення чи скасування.\n\nУ разі прийняття Кабінетом Міністрів України рішення про доповнення переліку певних дій щодо здійснення господарської діяльності або видів господарської діяльності, право на провадження яких не може набуватися на підставі подання декларації про провадження господарської діяльності, Кабінет Міністрів України встановлює строк, протягом якого суб’єкт господарювання має звернутися до відповідного суб’єкта надання публічної (електронної публічної) послуги із заявою про отримання публічної (електронної публічної) послуги.\n\nСуб’єкт надання публічних (електронних публічних) послуг веде перелік поданих декларацій про провадження господарської діяльності, в яких міститься інформація про суб’єкта господарювання (для юридичної особи - організаційно-правова форма, повне і скорочене найменування (за наявності), для фізичної особи - підприємця - прізвище, ім’я, по батькові (за наявності); вид господарської діяльності/певні дії щодо здійснення господарської діяльності, що провадиться на підставі декларації про провадження господарської діяльності; місце провадження діяльності (якщо провадження діяльності обмежується територією відповідної адміністративно-територіальної одиниці); назву публічної (електронної публічної) послуги (назви публічних (електронних публічних) послуг), на заміну якої (яких) подано декларацію про провадження господарської діяльності або до якої (яких) такою декларацією вносяться зміни, та розміщує його на своєму офіційному веб-сайті.\n\nУ разі якщо суб’єкт господарювання, який набув право на провадження господарської діяльності на підставі декларації про провадження господарської діяльності, протягом строку її чинності звернувся до суб’єкта надання публічної (електронної публічної) послуги щодо отримання публічної (електронної публічної) послуги в порядку, строки та на умовах, передбачених законодавством, декларація про провадження господарської діяльності є чинною до прийняття суб’єктом надання публічної (електронної публічної) послуги рішення про надання або про відмову в наданні публічної (електронної публічної) послуги.\n\nРезультати надання публічних (електронних публічних) послуг, що не обумовлені міжнародними зобов’язаннями або іншими обмеженнями, встановленими законом, строк дії яких закінчується у період дії воєнного стану, вважаються такими, дію яких продовжено на період дії воєнного стану та до кінця календарного року, в якому припинено або скасовано воєнний стан, але не менше трьох місяців з дня його припинення чи скасування, а періодичні, чергові платежі за ними відстрочуються на строк, зазначений у цьому пункті.\n\nПодання звітів або документів, вимога про подання яких передбачається законодавством з питань надання публічних (електронних публічних) послуг, здійснюється до кінця календарного року, в якому припинено або скасовано воєнний стан, але не менше трьох місяців з дня його припинення чи скасування, за весь період неподання звітності чи обов’язку подати документи або в інший встановлений законом строк\".\n\nII. Прикінцеві та перехідні положення\n\n1. Цей Закон набирає чинності з дня, наступного за днем його опублікування.\n\n2. Декларації про провадження господарської діяльності, подані суб’єктами господарювання відповідно до законів України \"Про дозвільну систему у сфері господарської діяльності\" , \"Про ліцензування видів господарської діяльності\" , \"Про особливості надання публічних (електронних публічних) послуг\" з урахуванням змін, внесених цим Законом, та декларації про провадження господарської діяльності, подані суб’єктами господарювання відповідно до законодавства до набрання чинності цим Законом, у період дії воєнного стану, введеного Указом Президента України \"Про введення воєнного стану в Україні\" від 24 лютого 2022 року № 64/2022 , затвердженим Законом України \"Про затвердження Указу Президента України \"Про введення воєнного стану в Україні\" від 24 лютого 2022 року № 2102-IX , для одержання права на провадження певних дій щодо здійснення господарської діяльності або видів господарської діяльності без одержання документа дозвільного характеру, ліцензії або інших результатів надання публічних (електронних публічних) послуг за своїм правовим статусом прирівнюються до документа дозвільного характеру, ліцензії та інших результатів надання публічних (електронних публічних) послуг.\n\n3. Декларації про провадження господарської діяльності, подані відповідно до законодавства до набрання чинності цим Законом, продовжують діяти відповідно до цього Закону.\n\n4. Дозвільним органам, органам ліцензування, суб'єктам надання публічних (електронних публічних) послуг протягом 15 календарних днів після набрання чинності цим Законом опублікувати на своїх офіційних веб-сайтах переліки декларацій про провадження господарської діяльності, поданих до набрання чинності цим Законом, в яких зазначено інформацію про суб’єкта господарювання (для юридичної особи - організаційно-правова форма, повне і скорочене найменування (за наявності), для фізичної особи - підприємця - прізвище, ім’я, по батькові (за наявності); певні дії щодо здійснення господарської діяльності/вид господарської діяльності/частину виду господарської діяльності, що провадиться на підставі декларації про провадження господарської діяльності; місце провадження діяльності (якщо провадження діяльності обмежується територією відповідної адміністративно-територіальної одиниці); назву документа дозвільного характеру (назви документів дозвільного характеру), ліцензії (ліцензій), назву публічної (електронної публічної) послуги (назви публічних (електронних публічних) послуг), на заміну якого (яких) подано декларацію про провадження господарської діяльності або до якого (яких) такою декларацією вносяться зміни.\n\n5. Кабінету Міністрів України протягом двох місяців з дня набрання чинності цим Законом:\n\nзабезпечити прийняття нормативно-правових актів, необхідних для реалізації цього Закону;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\n6. Кабінету Міністрів України у 2024 році поінформувати Верховну Раду України про стан виконання цього Закону.\n\nПрезидент України\n\nВ. ЗЕЛЕНСЬКИЙ\n\nм. Київ\n\n17 липня 2024 року\n\n№ 3869-IX\n\nПро внесення змін до деяких законів України щодо спрощення умов провадження господарської діяльності в період дії воєнного стану в Україні\nЗакон України від 17.07.2024 № 3869-IX\n\nПрийняття від 17.07.2024\nПостійна адреса:\nhttps://zakon.rada.gov.ua/go/3869-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}