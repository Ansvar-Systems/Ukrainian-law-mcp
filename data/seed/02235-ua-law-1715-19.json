{
  "id": "ua-law-1715-19",
  "type": "statute",
  "title": "Закон України (1715-19)",
  "title_en": "",
  "short_name": "1715-19",
  "status": "in_force",
  "issued_date": "2016-11-01",
  "url": "https://zakon.rada.gov.ua/laws/show/1715-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\n{Закон втратив чинність на підставі Закону № 2849-IX від 13.12.2022 }\n\nПро внесення змін до Закону України \"Про телебачення і радіомовлення\"\n\n(Відомості Верховної Ради (ВВР), 2016, № 51, ст.835)\n\nВерховна Рада України постановляє:\n\n1. Внести до Закону України \"Про телебачення і радіомовлення\" (Відомості Верховної Ради України, 2006 р., № 18, ст. 155 із наступними змінами) такі зміни:\n\n1) абзац четвертий частини другої статті 6 викласти в такій редакції:\n\n\"закликів до розв’язування агресивної війни або її пропаганди та/або розпалювання національної, расової чи релігійної ворожнечі та ненависті\";\n\n2) у статті 35:\n\nчастину третю доповнити пунктом \"ґ\" такого змісту:\n\n\"ґ) зміна відомостей про прямого власника (співвласників) та/або кінцевого бенефіціарного власника (контролера) заявника\";\n\nчастину четверту викласти в такій редакції:\n\n\"4. У разі виникнення підстави для переоформлення ліцензії на мовлення у зв’язку із зміною організаційно-правової форми, умов діяльності ліцензіата чи зміною відомостей про прямого власника (співвласників) та/або кінцевого бенефіціарного власника (контролера) ліцензіат зобов’язаний протягом 30 робочих днів подати Національній раді заяву про переоформлення ліцензії на мовлення разом з документами або їх засвідченими заявником копіями, що підтверджують зміну. До заяви про переоформлення ліцензії у зв’язку із зміною відомостей про прямого власника (співвласників) та/або кінцевого бенефіціарного власника (контролера) ліцензіат додає відомості про структуру власності з урахуванням внесених змін\";\n\n3) у статті 72:\n\nу частині другій слова \"або ліцензійних умов\" замінити словами \"та/або умов ліцензії\";\n\nчастину третю доповнити словами \"та/або умов ліцензії\";\n\nабзац четвертий частини шостої викласти в такій редакції:\n\n\"анулювання ліцензії на підставі рішення суду за позовом Національної ради\";\n\nчастину восьму викласти в такій редакції:\n\n\"8. Національна рада може прийняти рішення про стягнення штрафу в зазначених у цій частині розмірах, незалежно від застосування до порушника санкцій у вигляді попередження, виключно в разі вчинення таких порушень:\n\nтелерадіоорганізаціями -\n\n25 відсотків розміру ліцензійного збору за:\n\nзаклики до насильницької зміни конституційного ладу України;\n\nзаклики до розв’язування агресивної війни або її пропаганди та/або розпалювання національної, расової чи релігійної ворожнечі та ненависті;\n\nпропаганду винятковості, зверхності або неповноцінності осіб за ознаками їх релігійних переконань, ідеології, належності до тієї чи іншої нації або раси, фізичного або майнового стану, соціального походження;\n\nпровайдерами програмної послуги -\n\n25 відсотків розміру ліцензійного збору за:\n\nретрансляцію програм та передач, щодо яких Національною радою прийнято рішення, що їх зміст не відповідає вимогам законодавства України відповідно до статті 42 цього Закону;\n\nретрансляцію програм та передач, заборонених та/або обмежених судом.\n\nУ разі якщо заклики до насильницької зміни конституційного ладу України, розв’язування агресивної війни або її пропаганди та/або розпалювання національної, расової чи релігійної ворожнечі та ненависті, пропаганди винятковості, зверхності або неповноцінності осіб за ознаками їх релігійних переконань, ідеології, належності до тієї чи іншої нації або раси, фізичного або майнового стану, соціального походження транслювалися, поширювалися, розповсюджувалися без попереднього запису та містилися у виступах, репліках особи, яка не є працівником телерадіоорганізації, телерадіоорганізація не несе відповідальності за ці порушення, крім випадків, коли працівниками телерадіоорганізації не було вжито заходів щодо припинення правопорушення у прямому ефірі\";\n\nпісля частини восьмої доповнити новою частиною такого змісту:\n\n\"9. Рішення про стягнення штрафу приймається Національною радою, якщо після оголошення попередження ліцензіат не усунув порушення в установлені Національною радою строки, у разі вчинення таких порушень:\n\nтелерадіоорганізаціями -\n\n10 відсотків розміру ліцензійного збору за:\n\nтрансляцію програм та передач, у яких телеглядачам та/або радіослухачам надаються послуги з ворожіння та гадання, а також платні послуги у сфері народної та/або нетрадиційної медицини;\n\nтрансляцію програм та передач або їх відеосюжетів, що можуть завдати шкоди фізичному, психічному чи моральному розвитку дітей та підлітків, якщо програма, передача або відеосюжет демонструвалися з порушенням часу демонстрування або не мали візуальних позначок з індексом кіновідеопродукції залежно від аудиторії, на яку вони розраховані, у порядку, передбаченому цим Законом;\n\nтрансляцію телепередач, виготовлених після 1 серпня 1991 року, що містять популяризацію або пропаганду органів держави-агресора та їхніх окремих дій, що виправдовують чи визнають правомірною окупацію території України. Для цілей застосування цієї норми використовуються визначення та критерії, встановлені Законом України \"Про кінематографію\";\n\nтрансляцію аудіовізуальних творів, телепередач, крім інформаційних та інформаційно-аналітичних, одним з учасників яких є особа, внесена до Переліку осіб, які створюють загрозу національній безпеці, затвердженого центральним органом виконавчої влади, що забезпечує формування державної політики у сферах культури та мистецтв, та оприлюдненого на офіційному веб-сайті цього органу;\n\nрозповсюдження і рекламу порнографічних матеріалів та предметів;\n\nпропаганду наркотичних засобів, психотропних речовин з будь-якою метою їх застосування;\n\n5 відсотків розміру ліцензійного збору за порушення умов ліцензії, визначених ліцензією на мовлення та додатками до неї, та/або ліцензійних умов (крім вимог до організаційно-технічних, фінансових та інвестиційних зобов’язань ліцензіата) у частині програмної концепції;\n\nпровайдерами програмної послуги -\n\n10 відсотків розміру ліцензійного збору за незабезпечення абонентам можливості перегляду програм універсальної програмної послуги;\n\n5 відсотків розміру ліцензійного збору за порушення умов ліцензії, визначених ліцензією та додатками до неї, та/або ліцензійних умов\".\n\nУ зв’язку з цим частини дев’яту - дванадцяту вважати відповідно частинами десятою - тринадцятою;\n\nчастини десяту, одинадцяту і тринадцяту викласти в такій редакції:\n\n\"10. Штраф не може накладатися, якщо з часу порушення законодавства, за яке він може бути застосований, минуло більше одного календарного року.\n\n11. Розрахунок розмірів штрафів здійснюється відповідно до нарахованого розміру ліцензійного збору ліцензіату за видачу ліцензії, не враховуючи умов (зменшення/збільшення), що діє на момент прийняття Національною радою рішення про накладення штрафу.\n\nЗа невиконання вимог, передбачених частинами першою-третьою та п’ятою статті 9 цього Закону, телерадіоорганізація, що здійснює радіомовлення, сплачує штраф у розмірі 5 відсотків загальної суми ліцензійного збору ліцензії, виданої відповідно до ліцензії на мовлення.\n\nЗа неподання або несвоєчасне подання інформації, передбаченої частиною другою статті 59 (для телерадіоорганізацій) або частиною дев’ятою статті 40 (для провайдерів програмної послуги) цього Закону, телерадіоорганізація або провайдер програмної послуги сплачує штраф у розмірі 5 відсотків загальної суми ліцензійного збору за всіма ліцензіями, власниками яких є порушник, відповідно до статті 31 цього Закону.\n\nУ разі якщо ліцензіат має декілька ліцензій на мовлення з різними способами розповсюдження телерадіопрограм, з однаковою програмною концепцією мовлення, розмір штрафу встановлюється з найбільшого нарахованого розміру ліцензійного збору.\n\nУ разі якщо один ліцензіат має декілька ліцензій з однаковими способами розповсюдження телерадіопрограм, з однаковою програмною концепцією мовлення на різних територіях мовлення, розмір штрафу встановлюється шляхом складання сум штрафів, що будуть нараховані за відповідні порушення\";\n\n\"13. Якщо порушення не були усунені після застосування санкції у вигляді стягнення штрафу, Національна рада звертається до суду з позовом про анулювання ліцензії на мовлення телерадіоорганізації або анулювання ліцензії провайдера програмної послуги.\n\nТелерадіоорганізація чи провайдер програмної послуги вважаються такими, що не притягалися до відповідальності у вигляді стягнення штрафу, якщо протягом одного року з дня прийняття рішення про стягнення штрафу вони повторно не вчиняли порушення, передбаченого таким самим положенням цього Закону\";\n\n4) частини першу і третю статті 75 викласти в такій редакції:\n\n\"1. З метою виконання рішення про застосування санкції Національна рада повідомляє ліцензіата про прийняте щодо нього рішення шляхом оприлюднення відповідного повідомлення про прийняте рішення на офіційному веб-сайті Національної ради та надсилає ліцензіату копію відповідного рішення протягом трьох робочих днів з дня його прийняття.\n\nЛіцензіат вважається належно повідомленим Національною радою про прийняте рішення через п’ять днів з моменту надсилання йому копії такого рішення рекомендованим листом\";\n\n\"3. У разі застосування санкції у вигляді штрафу ліцензіат зобов’язаний сплатити штраф у тридцятиденний термін з дня повідомлення Національною радою про прийняте рішення. За кожен день прострочення сплати нараховується пеня у розмірі одного відсотка суми штрафу. У разі несплати ліцензіатом штрафу штраф стягується за рішенням суду.\n\nУ разі оскарження ліцензіатом рішення про застосування санкції у вигляді штрафу термін сплати штрафу, зазначений у цій частині, та нарахування пені за прострочення його сплати призупиняється на час судового розгляду справи\".\n\n2. Цей Закон набирає чинності з дня, наступного за днем його опублікування.\n\nПрезидент України\n\nП.ПОРОШЕНКО\n\nм. Київ\n\n1 листопада 2016 року\n\n№ 1715-VIII\n\nПро внесення змін до Закону України \"Про телебачення і радіомовлення\"\nЗакон України від 01.11.2016 № 1715-VIII\n\nВтрата чинності від 31.03.2023 , підстава — 2849-IX\nПостійна адреса:\nhttps://zakon.rada.gov.ua/go/1715-19\nЗаконодавство України\nстаном на 22.02.2026\n\nвтратив чинність"
    }
  ],
  "definitions": []
}