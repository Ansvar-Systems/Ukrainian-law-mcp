{
  "id": "ua-law-2255-15",
  "type": "statute",
  "title": "Закон України (2255-15)",
  "title_en": "",
  "short_name": "2255-15",
  "status": "in_force",
  "issued_date": "2004-12-16",
  "url": "https://zakon.rada.gov.ua/laws/show/2255-15",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "З А К О Н У К Р А Ї Н И\nПро внесення змін до деяких законів України\nз питань соціального захисту військовослужбовців\n( Відомості Верховної Ради України (ВВР), 2005, N 4, ст.107 )\n\nВерховна Рада України п о с т а н о в л я є :\nI. Внести зміни до таких законів України:\n1. У Законі України \"Про пенсійне забезпечення\nвійськовослужбовців, осіб начальницького і рядового складу органів\nвнутрішніх справ та деяких інших осіб\" ( 2262-12 ) (Відомості\nВерховної Ради України, 1992 р., N 29, ст. 399; 1993 р., N 5,\nст. 34; 1994 р., N 24, ст. 178; 1995 р., N 16, ст. 111, N 34,\nст. 268, N 44, ст. 327; 1996 р., N 17, ст. 73; 1997 р., N 4,\nст. 23; 1998 р., N 26, ст. 149; 1999 р., N 4, ст. 35, N 48,\nст. 409; 2001 р., N 9, ст. 38; 2002 р., N 17, ст. 125, N 33,\nст. 236, N 35, ст. 262; 2003 р., N 27, ст. 209; 2004 р., N 23,\nст. 320, N 36, ст. 447, N 50, ст. 536):\n1) частину першу статті 4 доповнити реченням такого змісту:\n\"Зазначеним особам пенсії призначаються незалежно від того, чи\nмають вони офіцерські військові (спеціальні) звання\";\n2) частину першу статті 8 викласти в такій редакції:\n\"Виплата пенсій, у тому числі додаткових пенсій, доплат,\nнадбавок та підвищень до них, компенсаційних виплат, встановлених\nзаконодавством, звільненим із служби військовослужбовцям, особам,\nякі мають право на пенсію за цим Законом, та членам їх сімей\nзабезпечується за рахунок коштів Державного бюджету України\";\n3) доповнити статтею 11-1 такого змісту:\n\" Стаття 11-1. Соціальна допомога пенсіонерам\nОргани місцевого самоврядування в межах наданих їм законом\nповноважень за власною ініціативою можуть встановлювати за рахунок\nкоштів місцевого бюджету доплати до пенсій, які призначаються\nвідповідно до цього Закону, додаткові компенсаційні виплати\nпенсіонерам з числа осіб, визначених цим Законом, та членів їх\nсімей\";\n4) статті 48 і 52 викласти в такій редакції:\n\" Стаття 48. Звернення за призначенням пенсій\nЗаяви про призначення пенсій військовослужбовцям строкової\nслужби, які звільнені з військової служби, та членам їх сімей\nподаються до районного (міського) органу Пенсійного фонду України\nза місцем проживання, а звільненим із служби особам офіцерського\nскладу, прапорщикам, мічманам, військовослужбовцям надстрокової\nслужби та військової служби за контрактом, особам, які мають право\nна пенсію за цим Законом, та членам їх сімей - до органів\nпенсійного забезпечення Міністерства оборони України, спеціально\nуповноваженого центрального органу виконавчої влади у справах\nохорони державного кордону України, Управління державної охорони,\nінших утворених відповідно до законів України військових\nформувань, Служби безпеки України, Міністерства внутрішніх справ\nУкраїни, Міністерства України з питань надзвичайних ситуацій,\nДержавної податкової адміністрації України, Державного\nдепартаменту України з питань виконання покарань. При цьому днем\nзвернення за призначенням пенсії є день подання до відповідного\nпенсійного органу письмової заяви про призначення пенсії з усіма\nнеобхідними для вирішення цього питання документами, а в разі\nпересилання заяви і документів поштою - дата їх відправлення.\nУ разі якщо до заяви про призначення пенсії додані не всі\nнеобхідні документи, заявнику роз'яснюється, які документи він\nповинен надати додатково. При наданні ним цих документів до\nзакінчення тримісячного терміну з дня отримання роз'яснення днем\nзвернення за призначенням пенсії вважається день подання заяви або\nдата відправлення документів поштою, зазначені в частині першій\nцієї статті.\nОсоба, яка звернулася за призначенням пенсії, пред'являє\nпаспорт або інший документ, що засвідчує особу\";\n\" Стаття 52. Загальний порядок виплати пенсій. Органи,\nщо виплачують пенсії\nПенсіонерам з числа військовослужбовців строкової служби і\nчленів їх сімей пенсії виплачуються органами Пенсійного фонду\nУкраїни за місцем фактичного проживання пенсіонера, незалежно від\nреєстрації місця проживання.\nПенсіонерам з числа осіб офіцерського складу, прапорщиків і\nмічманів, військовослужбовців надстрокової служби та військової\nслужби за контрактом, осіб, які мають право на пенсію за цим\nЗаконом, та членів їх сімей пенсії виплачуються установами\nОщадного банку України за місцем фактичного проживання пенсіонера,\nнезалежно від реєстрації місця проживання, на підставі відповідних\nдокументів, які оформляються органами пенсійного забезпечення\nМіністерства оборони України, спеціально уповноваженого\nцентрального органу виконавчої влади у справах охорони державного\nкордону України, Управління державної охорони, інших утворених\nвідповідно до законів України військових формувань, Служби безпеки\nУкраїни, Міністерства внутрішніх справ України, Міністерства\nУкраїни з питань надзвичайних ситуацій, Державної податкової\nадміністрації України, Державного департаменту України з питань\nвиконання покарань.\nВиплата пенсій провадиться за поточний місяць загальною сумою\nу встановлений строк, але не пізніше останнього числа місяця, за\nякий виплачується пенсія.\nЗа бажанням пенсіонера доставка пенсії може здійснюватися\nчерез підприємства зв'язку за місцем його фактичного проживання\nнезалежно від реєстрації місця проживання.\nПереказ пенсії поштою або доставка її за місцем фактичного\nпроживання пенсіонера здійснюється за рахунок коштів Державного\nбюджету України\";\n5) частину третю статті 60 викласти в такій редакції:\n\"Суми пенсій, виплачені надміру внаслідок зловживань з боку\nпенсіонера (подання документів із свідомо неправдивими\nвідомостями, неподання відомостей про зміни у складі його сім'ї\nтощо), можуть бути повернуті пенсіонером добровільно або\nстягуються на підставі рішень органу, який призначає пенсію, чи\nсуду\";\n6) у статті 63:\nчастину третю викласти в такій редакції:\n\"Усі призначені за цим Законом пенсії підлягають перерахунку\nу зв'язку зі зміною розміру хоча б одного з видів грошового\nзабезпечення відповідних категорій військовослужбовців, осіб, які\nмають право на пенсію за цим Законом, або у зв'язку із введенням\nдля зазначених категорій осіб нових щомісячних додаткових видів\nгрошового забезпечення (надбавок, доплат, підвищень) та премій у\nрозмірах, встановлених законодавством. Перерахунок пенсій\nздійснюється на момент виникнення права на перерахунок пенсій і\nпровадиться у строки, встановлені частиною другою статті 51 цього\nЗакону\";\nдоповнити частиною четвертою такого змісту:\n\"Звільненим із служби військовослужбовцям, особам, які мають\nправо на пенсію за цим Законом, яким присвоєні чергові військові\n(спеціальні) звання під час перебування їх у запасі або у\nвідставці, раніше призначені їм пенсії з урахуванням нових\nприсвоєних військових (спеціальних) звань не перераховуються\".\n2. У Законі України \"Про статус ветеранів військової служби,\nветеранів органів внутрішніх справ і деяких інших осіб та їх\nсоціальний захист\" ( 203/98-ВР ) (Відомості Верховної Ради\nУкраїни, 1998 р., N 40-41, ст. 249; 2001 р., N 9, ст. 38, N 24,\nст. 127; 2003 р., N 27, ст. 209; 2004 р., N 36, ст. 444, N 50,\nст. 536):\n1) преамбулу доповнити словами \"визначає гарантії, які\nзабезпечують їм гідне життя, активну діяльність, шану та повагу в\nсуспільстві\";\n2) статтю 1 викласти в такій редакції:\n\" Стаття 1. Основні засади державної політики щодо ветеранів\nвійськової служби, ветеранів органів внутрішніх\nсправ і ветеранів державної пожежної охорони\nДержавна політика стосовно ветеранів військової служби,\nветеранів органів внутрішніх справ і ветеранів державної пожежної\nохорони здійснюється в рамках обов'язкових цільових державних і\nмісцевих програм соціального захисту ветеранів військової служби,\nветеранів органів внутрішніх справ і ветеранів державної пожежної\nохорони, спрямованих на забезпечення реалізації гарантій та пільг,\nвстановлених цим Законом та іншими нормативно-правовими актами для\nветеранів військової служби, ветеранів органів внутрішніх справ і\nветеранів державної пожежної охорони та членів їх сімей.\nРеалізація обов'язкових цільових державних і місцевих програм\nсоціального захисту ветеранів військової служби, ветеранів органів\nвнутрішніх справ і ветеранів державної пожежної охорони\nздійснюється за рахунок коштів державного та місцевих бюджетів.\nОргани державної влади та органи місцевого самоврядування з\nвикористанням засобів масової інформації здійснюють пропаганду\nважливості бездоганної військової служби, служби в органах\nвнутрішніх справ і державній пожежній охороні, значення державних\nнагород за ратні подвиги та видатні заслуги у захисті Вітчизни,\nдержавного суверенітету, зміцненні обороноздатності та безпеки\nУкраїни, охороні конституційних прав громадян, за мужність і\nгероїзм у боротьбі із злочинністю, у ліквідації наслідків\nнадзвичайних ситуацій, за сумлінне і віддане служіння Українському\nнароду.\nВідповідальність за реалізацію державної політики стосовно\nветеранів військової служби, ветеранів органів внутрішніх справ і\nветеранів державної пожежної охорони покладається на органи\nдержавної влади та органи місцевого самоврядування\";\n3) у статті 3:\nназву після слів \"Гарантії прав\" доповнити словами \"та\nсоціального захисту\";\nдоповнити новою частиною першою такого змісту:\n\"Держава гарантує кожному ветерану військової служби,\nветерану органів внутрішніх справ і ветерану державної пожежної\nохорони рівні з іншими громадянами можливості в економічній,\nсоціальній, політичній сферах щодо задоволення різноманітних\nжиттєвих потреб, а також подає різні види допомоги шляхом:\nреалізації права на працю відповідно до рівня професійної\nпідготовки та цільових програм соціальної адаптації;\nстворення умов для підтримки та поліпшення здоров'я з метою\nзабезпечення активного довголіття;\nнадання пільг, компенсацій та соціальних гарантій у процесі\nтрудової діяльності та заслуженого відпочинку;\nреалізації цільових програм поліпшення житлових умов;\nорганізації соціально-побутового обслуговування;\nпенсійного забезпечення відповідно до законодавства\".\nУ зв'язку з цим частини першу і другу вважати відповідно\nчастинами другою і третьою;\n4) статтю 4 викласти в такій редакції:\n\" Стаття 4. Забезпечення виконання законодавства\nщодо соціального захисту ветеранів військової\nслужби, ветеранів органів внутрішніх справ\nі ветеранів державної пожежної охорони та членів\nїх сімей\nЗабезпечення виконання цього Закону, інших\nнормативно-правових актів щодо соціального захисту ветеранів\nвійськової служби, ветеранів органів внутрішніх справ і ветеранів\nдержавної пожежної охорони та членів їх сімей покладається на\nоргани державної влади та органи місцевого самоврядування\";\n5) розділ I \"Загальні положення\" доповнити статтею 4-1 такого\nзмісту:\n\" Стаття 4-1. Сфера дії цього Закону\nДія цього Закону поширюється на громадян України, які\nвіднесені до категорій ветеранів військової служби, ветеранів\nорганів внутрішніх справ і ветеранів державної пожежної охорони\nвідповідно до цього Закону і які постійно проживають на території\nУкраїни.\nПрава та пільги, зазначені у статті 6 цього Закону, можуть\nнадаватися іноземним громадянам та особам без громадянства, які\nвіднесені до категорій ветеранів військової служби, ветеранів\nорганів внутрішніх справ і ветеранів державної пожежної охорони і\nякі на законних підставах перебувають на території України\nвідповідно до порядку та умов, визначених міжнародними договорами\nУкраїни, згода на обов'язковість яких надана Верховною Радою\nУкраїни\".\n3. Пункт 2 Прикінцевих положень Закону України \"Про внесення\nзмін до статті 43 Закону України \"Про пенсійне забезпечення\nвійськовослужбовців, осіб начальницького і рядового складу органів\nвнутрішніх справ та деяких інших осіб\" ( 1769-15 ) (Відомості\nВерховної Ради України, 2004 р., N 36, ст. 447) після першого\nречення доповнити новим реченням такого змісту: \"Особам,\nвіднесеним в установленому законом порядку до ветеранів війни,\nвідповідний статус яких їм надано за участь у Великій Вітчизняній\nвійні 1941-1945 років і у війні з імперіалістичною Японією в\nсерпні - вересні 1945 року, та особам, які брали участь в інших\nбойових діях, що передували згаданим війнам, а також дружинам\nзагиблих (померлих) зазначених осіб раніше призначені пенсії\nперераховуються і виплачуються з 1 січня 2005 року у\n100-відсотковому розмірі перерахованої пенсії\".\nII. Прикінцеві положення\n1. Цей Закон набирає чинності з 1 січня 2006 року, крім\nпункту 3 розділу I, що набирає чинності з 1 січня 2005 року.\n2. Кабінету Міністрів України:\nдо 1 січня 2007 року провести упорядкування грошового\nзабезпечення військовослужбовців Збройних Сил України, Служби\nбезпеки України, Державної прикордонної служби України та інших\nутворених відповідно до законів України військових формувань, а\nтакож осіб начальницького і рядового складу органів внутрішніх\nсправ та деяких інших осіб, які мають право на пенсію відповідно\nдо Закону України \"Про пенсійне забезпечення військовослужбовців,\nосіб начальницького і рядового складу органів внутрішніх справ та\nдеяких інших осіб\" ( 2262-12 );\nпочинаючи з 2005 року передбачати при розробці проекту закону\nпро Державний бюджет України на наступний рік обсяг коштів,\nнеобхідний для реалізації цього Закону;\nу двомісячний термін з дня набрання чинності цим Законом:\nрозробити та затвердити нову редакцію порядку обчислення\nвислуги років, призначення та виплати пенсій і грошової допомоги\nособам офіцерського складу, прапорщикам, мічманам,\nвійськовослужбовцям надстрокової служби та військової служби за\nконтрактом, особам начальницького і рядового складу органів\nвнутрішніх справ та деяким іншим особам і членам їх сімей;\nзабезпечити проведення перерахунку пенсій, раніше призначених\nвійськовослужбовцям, особам, які мають право на пенсію за Законом\nУкраїни \"Про пенсійне забезпечення військовослужбовців, осіб\nначальницького і рядового складу органів внутрішніх справ та\nдеяких інших осіб\" ( 2262-12 ), відповідно до вимог цього Закону з\nурахуванням змін розмірів та введення нових видів грошового\nзабезпечення відповідних категорій військовослужбовців, осіб, які\nмають право на пенсію за Законом України \"Про пенсійне\nзабезпечення військовослужбовців, осіб начальницького і рядового\nскладу органів внутрішніх справ та деяких інших осіб\", з яких\nобчислюються пенсії, що відбулися чи були введені після\nпризначення пенсії. У разі якщо розміри пенсій, обчислених\nвідповідно до цього Закону, є нижчими, зберігаються розміри раніше\nпризначених пенсій;\nпривести свої нормативно-правові акти у відповідність із цим\nЗаконом;\nзабезпечити приведення міністерствами, іншими центральними\nорганами виконавчої влади їх нормативно-правових актів у\nвідповідність із цим Законом.\n\nПрезидент України Л.КУЧМА\n\nм. Київ, 16 грудня 2004 року\nN 2255-IV\n\nПро внесення змін до деяких законів України з питань соціального захисту військовослужбовців\nЗакон України від 16.12.2004 № 2255-IV\n\nПрийняття від 16.12.2004\nПостійна адреса:\nhttps://zakon.rada.gov.ua/go/2255-15\nЗаконодавство України\nстаном на 22.02.2026\n\nчинний"
    }
  ],
  "definitions": []
}