{
  "id": "ua-law-z0010-25",
  "type": "statute",
  "title": "Закон України (z0010-25)",
  "title_en": "",
  "short_name": "z0010-25",
  "status": "in_force",
  "issued_date": "2024-12-17",
  "url": "https://zakon.rada.gov.ua/laws/show/z0010-25",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "МІНІСТЕРСТВО АГРАРНОЇ ПОЛІТИКИ ТА ПРОДОВОЛЬСТВА УКРАЇНИ\n\nНАКАЗ\n\n17.12.2024 № 4347\n\nЗареєстровано в Міністерстві\n\nюстиції України\n\n02 січня 2025 року\n\nза № 10/43416\n\nПро затвердження Кодексу етичної поведінки працівників Державного агентства України з розвитку меліорації, рибного господарства та продовольчих програм, територіальних органів, підприємств, установ та організацій, що належать до сфери його управління\n\n{Із змінами, внесеними згідно з Наказом Міністерства\n\nаграрної політики та продовольства\n\n№ 13 від 03.01.2025 }\n\nВідповідно до абзацу другого частини другої статті 37 Закону України «Про запобігання корупції», пункту 8 Положення про Міністерство аграрної політики та продовольства України, затвердженого постановою Кабінету Міністрів України від 17 лютого 2021 року № 124, НАКАЗУЮ:\n\n1. Затвердити Кодекс етичної поведінки працівників Державного агентства України з розвитку меліорації, рибного господарства та продовольчих програм, територіальних органів, підприємств, установ та організацій, що належать до сфери його управління , що додається.\n\n2. Управлінню регулювання аграрних ресурсів в установленому законодавством порядку забезпечити подання цього наказу на державну реєстрацію до Міністерства юстиції України.\n\n3. Цей наказ набирає чинності з дня його офіційного опублікування.\n\n4. Контроль за виконанням цього наказу покласти на заступника Міністра згідно з розподілом обов’язків.\n\nМіністр\n\nВіталій КОВАЛЬ\n\nЗАТВЕРДЖЕНО\n\nНаказ Міністерства\n\nаграрної політики\n\nта продовольства України\n\n17 грудня 2024 року № 4347\n\nЗареєстровано в Міністерстві\n\nюстиції України\n\n02 січня 2025 року\n\nза № 10/43416\n\nКодекс\n\nетичної поведінки працівників Державного агентства України з розвитку меліорації, рибного господарства та продовольчих програм, територіальних органів, підприємств, установ та організацій, що належать до сфери його управління\n\nI. Загальні положення\n\n1. Цей Кодекс визначає сукупність моральних та професійно-етичних принципів, правил та вимог, які регулюють засади поведінки працівників Держрибагентства, територіальних органів, працівників підприємств, установ та організацій, що належать до сфери управління Держрибагентства, під час виконання ними своїх посадових обов’язків.\n\n{Пункт 1 розділу I із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\n2. Цей Кодекс ґрунтується на положеннях Конституції України , законодавства про державну службу, запобігання корупції, запобігання та протидії дискримінації, забезпечення рівних прав та можливостей жінок та чоловіків та Загальних правил етичної поведінки державних службовців та посадових осіб місцевого самоврядування , затверджених наказом Національного агентства України з питань державної служби від 05 серпня 2016 року № 158, зареєстрованих у Міністерстві юстиції України 31 серпня 2016 року за № 1203/29333 (у редакції наказу Національного агентства України з питань державної служби від 28 квітня 2021 року № 72-21).\n\n3. Метою цього Кодексу є формування і розвиток етичної поведінки, розвиток і зміцнення корпоративної культури в Держрибагентстві, зміцнення авторитету Держрибагентства, формування позитивної репутації та вдосконалення рівня мотивації працівників для забезпечення свідомої підтримки і реалізації ними стратегічних завдань, визначених Президентом України, Верховною Радою України та Кабінетом Міністрів України.\n\n4. Під час призначення на державну службу, прийняття на роботу особа ознайомлюється з цим Кодексом. Дотримання вимог цього Кодексу державними службовцями враховується під час проведення щорічного оцінювання їх службової діяльності, а також під час прийняття рішення про їх преміювання, а також під час планування їхньої кар’єри, виявлення потреби у професійному навчанні.\n\n5. Дія цього Кодексу поширюється на всіх працівників Держрибагентства, територіальних органів, а також працівників підприємств, установ та організацій, що належать до сфери управління Держрибагентства. Обов’язок дотримуватися норм цього Кодексу є невід’ємною складовою трудових відносин. При призначенні роботодавець ознайомлює працівника з цим Кодексом. З дати ознайомлення працівник вважається обізнаним у нормах цього Кодексу.\n\n6. Уповноважені посадові особи Держрибагентства у разі виявлення чи отримання повідомлення про порушення вимог цього Кодексу в межах своєї компетенції відповідно до законодавства зобов’язані вжити заходів щодо припинення виявленого порушення, усунення його наслідків та притягнення винних осіб до дисциплінарної відповідальності, а у випадках виявлення ознак кримінального або адміністративного правопорушення також поінформувати спеціально уповноважених суб’єктів у сфері протидії корупції.\n\n7. Працівники Держрибагентства, територіальних органів, підприємств, установ та організацій, що належать до сфери його управління, під час виконання своїх посадових обов’язків зобов’язані керуватися такими принципами:\n\n{Абзац перший пункту 7 розділу I із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\nпатріотизм;\n\nтолерантність;\n\nгідна поведінка;\n\nдоброчесність;\n\nполітична нейтральність;\n\nпрофесіоналізм;\n\nпрозорість та конфіденційність.\n\nII. Принципи етичної поведінки працівників Держрибагентства, територіальних органів, підприємств, установ та організацій, що належать до сфери його управління\n\n1. Принцип патріотизму:\n\nчесне служіння і вірність народу України;\n\nзабезпечення державних інтересів під час виконання завдань та функцій Держрибагентства;\n\nсприяння реалізації прав і законних інтересів громадян, громадських об’єднань та інших юридичних осіб;\n\n{Абзац четвертий пункту 1 розділу II із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\nповага до прав, свобод та законних інтересів людини і громадянина, громадських об’єднань, інших юридичних осіб, недопущення свавілля або байдужості до їхніх правомірних дій та вимог;\n\n{Абзац п'ятий пункту 1 розділу II із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\nформування позитивного іміджу держави;\n\nшанування народних звичаїв і національних традицій;\n\nповага до державних символів України;\n\nвикористання державної мови під час виконання своїх посадових обов’язків.\n\n2. Принцип толерантності:\n\nдоброзичливе ставлення до оточуючих, співпереживання;\n\nвідмова від агресивності у будь-яких проявах;\n\nнеприйняття соціальної несправедливості та зверхності у будь-яких проявах.\n\n3. Принцип гідної поведінки:\n\nповага до гідності кожної людини незалежно від її поглядів та переконань;\n\nповага до приватного життя інших осіб;\n\nввічливість та дотримання високої культури спілкування (не допускати використання нецензурної лексики, підвищеної інтонації);\n\nдоброзичливість, запобігання виникненню конфліктів у стосунках з громадянами, керівниками, колегами та підлеглими;\n\nпідтримання сприятливого морально-психологічного клімату у колективі, утримання від будь-яких дій, зокрема поширення інформації, які компрометують, принижують професійну гідність і авторитет колективу чи окремих працівників;\n\nнедопущення під час виконання своїх посадових обов’язків дій і вчинків, які можуть зашкодити роботі чи негативно вплинути на репутацію Держрибагентства, територіальних органів, підприємств, установ та організацій, що належать до сфери його управління;\n\n{Абзац сьомий пункту 3 розділу II із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\nзабезпечення належного зовнішнього вигляду, дотримання офіційно-ділового стилю в одязі відповідно до загальноприйнятих вимог пристойності.\n\n4. Принцип доброчесності:\n\nчесність, порядність, моральність та добропорядність;\n\nнеприпустимість використання державного майна в особистих цілях;\n\nнедопущення впливу приватного інтересу у сфері виконання посадових обов’язків, що може вплинути на об’єктивність чи неупередженість прийняття рішень або на вчинення чи невчинення дій під час виконання повноважень, вжиття заходів для врегулювання конфлікту інтересів, звернення за роз’ясненнями до визначених законом спеціально уповноважених суб’єктів у сфері протидії корупції у випадку сумніву щодо наявності конфлікту інтересів;\n\n{Абзац четвертий пункту 4 розділу II із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\nспрямування своїх дій на захист публічних інтересів та недопущення використання службового становища в приватних інтересах чи в неправомірних приватних інтересах інших осіб, зокрема не використовувати свій статус та інформацію про місце роботи з метою одержання неправомірної вигоди для себе чи інших осіб;\n\nнерозголошення інформації, що стала відома працівнику у зв’язку з виконанням посадових обов’язків, зокрема персональні дані фізичних осіб, конфіденційну та іншу інформацію з обмеженим доступом, режим якої встановлено Законами України «Про державну таємницю» , «Про інформацію» , «Про захист персональних даних» та «Про доступ до публічної інформації» , крім випадків, встановлених законом;\n\n{Абзац шостий пункту 4 розділу II із змінами, внесеними згідно з Наказом Міністерства аграрної політики та продовольства № 13 від 03.01.2025 }\n\nнедопущення надання будь-яких переваг і виявлення прихильності до окремих фізичних та юридичних осіб, політичних партій, громадських і релігійних організацій.\n\n5. Принцип політичної нейтральності:\n\nнедопущення впливу політичних поглядів на дії та рішення;\n\nвідмова від публічної демонстрації політичних переконань або поглядів;\n\nдотримання обмежень щодо політичної діяльності, встановлених законом;\n\nнедопущення використання свого службового становища в політичних цілях у будь-який спосіб.\n\n6. Принцип професіоналізму:\n\nдобросовісне, чесне та професійне виконання працівниками Держрибагентства, територіальних органів, підприємств, установ та організацій, що належать до сфери його управління, своїх обов’язків, виявлення ініціативи і творчих здібностей;\n\nпостійне підвищення рівня своєї професійної компетентності, вільне володіння державною мовою та удосконалення організації своєї діяльності;\n\nнедопущення ухилення від прийняття рішень та відповідальності за свої дії та рішення.\n\n7. Принцип прозорості та конфіденційності:\n\nвідкритість інформації про діяльність працівників Держрибагентства, територіальних органів, підприємств, установ та організацій, що належать до сфери його управління, крім випадків, визначених Конституцією та законами України;\n\nнерозголошення і невикористання в інший спосіб конфіденційної та іншої інформації з обмеженим доступом, режим якої встановлено Законами України «Про державну таємницю» , «Про інформацію» , «Про захист персональних даних» та «Про доступ до публічної інформації» , що стала відома працівнику Держрибагентства, територіальних органів, підприємств, установ та організацій, що належать до сфери його управління, у зв’язку з виконанням посадових обов’язків, крім випадків, встановлених законом.\n\n{Абзац третій пункту 7 розділу II із змінами, внесеними згідно з Наказом Міністерства аграрної політики та продовольства № 13 від 03.01.2025 з}\n\nНачальник Управління\n\nз питань персоналу\n\nРоман ВАСИЛЬЄВ\n\nПро затвердження Кодексу етичної поведінки працівників Державного агентства України з розвитку меліорації, рибного господарства та продовольчих програм, територіальних органів, підприємств, установ та організацій, що належать до сфери його управління\nНаказ; Мінагрополітики від 17.12.2024 № 4347\n\nРедакція від 06.02.2025 , підстава — z0043-25\nПостійна адреса:\nhttps://zakon.rada.gov.ua/go/z0010-25\nЗаконодавство України\nстаном на 21.02.2026\n\nчинний"
    }
  ],
  "definitions": []
}