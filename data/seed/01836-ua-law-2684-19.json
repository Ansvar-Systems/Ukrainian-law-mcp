{
  "id": "ua-law-2684-19",
  "type": "statute",
  "title": "Закон України (2684-19)",
  "title_en": "",
  "short_name": "2684-19",
  "status": "in_force",
  "issued_date": "2019-02-07",
  "url": "https://zakon.rada.gov.ua/laws/show/2684-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення зміни до статті 3 -1 Закону України \"Про статус ветеранів війни, гарантії їх соціального захисту\" щодо Єдиного державного реєстру ветеранів війни\n\n(Відомості Верховної Ради (ВВР), 2019, № 9, ст.52)\n\nВерховна Рада України постановляє:\n\nI. Статтю 3 -1 Закону України \"Про статус ветеранів війни, гарантії їх соціального захисту\" (Відомості Верховної Ради України, 1993 р., № 45, ст. 425; 2014 р., № 6-7, ст. 80; 2017 р., № 47, ст. 419; 2018 р., № 6-7, ст. 43) викласти в такій редакції:\n\n\" Стаття 3 -1 . Єдиний державний реєстр ветеранів війни\n\nЄдиний державний реєстр ветеранів війни (далі - Реєстр) - єдина державна інформаційно-телекомунікаційна система, призначена для збирання, реєстрації, накопичення, зберігання, захисту та знеособлення інформації про ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей таких осіб та інших осіб, на яких поширюється чинність цього Закону.\n\nРеєстр створюється для забезпечення:\n\n1) обліку осіб, визначених частиною першою цієї статті;\n\n2) реалізації особами, визначеними частиною першою цієї статті, пільг та інших соціальних гарантій, передбачених цим Законом та іншими законодавчими актами;\n\n3) адміністрування потреб осіб, визначених частиною першою цієї статті;\n\n4) координації діяльності органів виконавчої влади та у випадках, передбачених законом, органів місцевого самоврядування з питань соціального захисту осіб, визначених частиною першою цієї статті.\n\nСукупність відомостей про фізичних осіб (персональних даних), що містяться в Реєстрі, є інформацією з обмеженим доступом. Оброблення таких відомостей здійснюється з дотриманням вимог Закону України \"Про захист персональних даних\".\n\nДані Реєстру використовуються з додержанням вимог законів України \"Про інформацію\" та \"Про захист персональних даних\" для забезпечення реалізації особами, визначеними частиною першою цієї статті, пільг та інших соціальних гарантій, передбачених цим Законом та іншими законодавчими актами.\n\nЦентральні та місцеві органи виконавчої влади, інші державні органи, органи влади Автономної Республіки Крим, органи місцевого самоврядування безоплатно надають інформацію, необхідну для формування та актуалізації Реєстру.\n\nЦентральний орган виконавчої влади, що забезпечує формування та реалізує державну політику у сфері соціального захисту ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей ветеранів та осіб, на яких поширюється чинність Закону України \"Про статус ветеранів війни, гарантії їх соціального захисту\", є відповідальним за забезпечення формування і ведення Реєстру та є його розпорядником.\n\nПорядок створення, ведення, доступу до відомостей Реєстру та їх використання, порядок одержання інформації з інших реєстрів та інформаційних баз даних щодо фізичних осіб для внесення відомостей до Реєстру визначаються Кабінетом Міністрів України\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України протягом одного місяця з дня набрання чинності цим Законом:\n\nзабезпечити прийняття нормативно-правових актів, необхідних для реалізації положень цього Закону;\n\nпривести свої нормативно-правові акти у відповідність із цим Законом;\n\nзабезпечити перегляд і приведення міністерствами та іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nП.ПОРОШЕНКО\n\nм. Київ\n\n7 лютого 2019 року\n\n№ 2684-VIII\n\nПро внесення зміни до статті 3-1 Закону України \"Про статус ветеранів війни, гарантії їх соціального захисту\" щодо Єдиного державного реєстру ветеранів війни\nЗакон України від 07.02.2019 № 2684-VIII\n\nПрийняття від 07.02.2019\nПостійна адреса:\nhttps://zakon.rada.gov.ua/go/2684-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}