{
  "id": "ua-law-1771-14",
  "type": "statute",
  "title": "Закон України (1771-14)",
  "title_en": "",
  "short_name": "1771-14",
  "status": "in_force",
  "issued_date": "2000-06-01",
  "url": "https://zakon.rada.gov.ua/laws/show/1771-14",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "У цьому Законі наведені нижче терміни вживаються у такому\nзначенні:\nУстанова - центральний орган виконавчої влади у сфері\nправової охорони об'єктів промислової власності;\nАпеляційна палата - колегіальний орган Установи для розгляду\nзаперечень проти рішень Установи щодо набуття прав на об'єкти\nінтелектуальної власності;\nвинахід - технологічне (технічне) вирішення, що відповідає\nумовам патентоздатності (новизні, винахідницькому рівню і\nпромисловій придатності);\nкорисна модель - нове і промислово придатне конструктивне\nвиконання пристрою;\nсекретний винахід (секретна корисна модель) - винахід\n(корисна модель), що містить інформацію, віднесену до державної\nтаємниці;\nслужбовий винахід (корисна модель) - винахід (корисна\nмодель), створений працівником:\nу зв'язку з виконанням службових обов'язків чи дорученням\nроботодавця за умови, що трудовим договором (контрактом) не\nпередбачене інше;\nз використанням досвіду, виробничих знань, секретів\nвиробництва і обладнання роботодавця;\nслужбові обов'язки - зафіксовані в трудових договорах\n(контрактах), посадових інструкціях функціональні обов'язки\nпрацівника, що передбачають виконання робіт, які можуть привести\nдо створення винаходу (корисної моделі);\nдоручення роботодавця - видане працівникові у письмовій формі\nзавдання, яке має безпосереднє відношення до специфіки діяльності\nпідприємства або діяльності роботодавця і може привести до\nстворення винаходу (корисної моделі);\nроботодавець - особа, яка найняла працівника за трудовим\nдоговором (контрактом);\nвинахідник - фізична особа, результат творчої праці якої\nвизнано винаходом (корисною моделлю);\nпатент (патент на винахід, деклараційний патент на винахід,\nдеклараційний патент на корисну модель, патент (деклараційний\nпатент) на секретний винахід, деклараційний патент на секретну\nкорисну модель) - охоронний документ, що засвідчує пріоритет,\nавторство і право власності на винахід (корисну модель);\nпатент на винахід - різновид патенту, що видається за\nрезультатами кваліфікаційної експертизи заявки на винахід;\nдеклараційний патент на винахід - різновид патенту, що\nвидається за результатами формальної експертизи та експертизи на\nлокальну новизну заявки на винахід;\nдеклараційний патент на корисну модель - різновид патенту, що\nвидається за результатами формальної експертизи заявки на корисну\nмодель;\nпатент (деклараційний патент) на секретний винахід - різновид\nпатенту, що видається на винахід, віднесений до державної\nтаємниці;\nдеклараційний патент на секретну корисну модель - різновид\nпатенту, що видається на корисну модель, віднесену до державної\nтаємниці;\nкваліфікаційна експертиза (експертиза по суті) - експертиза,\nщо встановлює відповідність винаходу умовам патентоздатності\n(новизні, винахідницькому рівню, промисловій придатності);\nекспертиза на локальну новизну - складова частина\nкваліфікаційної експертизи, що встановлює локальну новизну\nвинаходу;\nлокальна новизна - новизна, що встановлюється за виданими в\nУкраїні патентами на винаходи і поданими до Установи заявками на\nвидачу патентів;\nформальна експертиза (експертиза за формальними ознаками) -\nекспертиза, у ході якої встановлюється належність зазначеного у\nзаявці об'єкта до переліку об'єктів, які можуть бути визнані\nвинаходами (корисними моделями), і відповідність заявки та її\nоформлення встановленим вимогам;\nліцензія - дозвіл власника патенту (ліцензіара), що видається\nіншій особі (ліцензіату), на використання винаходу (корисної\nмоделі) на певних умовах;\nособа - фізична або юридична особа;\nзаявка - сукупність документів, необхідних для видачі\nУстановою патенту (деклараційного патенту) на винахід чи\nдеклараційного патенту на корисну модель;\nзаявник - особа, яка подала заявку;\nпріоритет заявки (пріоритет) - першість у поданні заявки;\nдата пріоритету - дата подання заявки до Установи чи до\nвідповідного органу держави - учасниці Паризької конвенції з\nохорони промислової власності, за якою заявлено пріоритет;\nміжнародна заявка - заявка, подана згідно з Договором про\nпатентну кооперацію;\nРеєстр - Державний реєстр патентів і деклараційних патентів\nУкраїни на винаходи, Державний реєстр деклараційних патентів\nУкраїни на корисні моделі, Державний реєстр патентів і\nдеклараційних патентів України на секретні винаходи, Державний\nреєстр деклараційних патентів України на секретні корисні моделі.\nСтаття 2. Законодавство України про охорону прав на\nвинаходи (корисні моделі)\nЗаконодавство України про охорону прав на винаходи (корисні\nмоделі) базується на Конституції України ( 254к/96-ВР ) і\nскладається із цього Закону, законів України \"Про власність\"\n( 697-12 ), \"Про державну таємницю\" ( 3855-12 ) та інших\nнормативно-правових актів.\nСтаття 3. Повноваження Установи у сфері охорони прав на\nвинаходи (корисні моделі)\n1. Установа забезпечує реалізацію державної політики у сфері\nправової охорони об'єктів промислової власності, зокрема винаходів\nі корисних моделей. Установа є правонаступником ліквідованого\nДержавного патентного відомства України щодо правовідносин, які\nвипливають з цього Закону і міжнародних договорів України, та\nздійснює такі функції:\nорганізовує приймання заявок, проведення їх експертизи;\nвидає патенти на винаходи і корисні моделі, забезпечує їх\nдержавну реєстрацію;\nзабезпечує опублікування офіційних відомостей про винаходи і\nкорисні моделі;\nпредставляє інтереси України з питань охорони прав на\nвинаходи і корисні моделі в міжнародних організаціях відповідно до\nчинного законодавства;\nприймає в установленому порядку нормативно-правові акти у\nмежах своїх повноважень;\nвиконує інші функції відповідно до Положення про неї,\nзатвердженого в установленому порядку.\n2. На договірних засадах Установа може надавати у визначеному\nнею порядку будь-якій особі патентно-інформаційні та інші послуги\nу сфері охорони прав на винаходи (корисні моделі).\n3. Фінансування діяльності Установи провадиться за рахунок\nкоштів Державного бюджету України."
    },
    {
      "provision_ref": "art4",
      "section": "4",
      "title": "Стаття 4. Міжнародні договори",
      "content": "Якщо міжнародним договором України встановлено інші правила,\nніж ті, що передбачені законодавством України про винаходи\n(корисні моделі), то застосовуються правила міжнародного договору,\nзгода на обов'язковість якого надана Верховною Радою України."
    },
    {
      "provision_ref": "art5",
      "section": "5",
      "title": "Стаття 5. Права іноземних осіб та осіб без громадянства",
      "content": "1. Іноземні особи та особи без громадянства мають рівні з\nособами України права, передбачені цим Законом, відповідно до\nміжнародних договорів України, згода на обов'язковість яких надана\nВерховною Радою України.\n2. Іноземні особи та особи без громадянства, які проживають\nчи мають постійне місцезнаходження поза межами України, у\nвідносинах з Установою реалізують свої права через представників у\nсправах інтелектуальної власності (патентних повірених),\nзареєстрованих відповідно до закону."
    },
    {
      "provision_ref": "art6",
      "section": "6",
      "title": "Стаття 6. Умови надання правової охорони",
      "content": "1. Правова охорона надається винаходу (корисній моделі), що\nне суперечить суспільним інтересам, принципам гуманності і моралі\nта відповідає умовам патентоздатності.\n2. Об'єктом винаходу може бути:\nпродукт (пристрій, речовина, штам мікроорганізму, культура\nклітин рослин і тварин тощо);\nспосіб;\nзастосування раніше відомого продукту чи способу за новим\nпризначенням.\nОб'єктом корисної моделі може бути конструктивне виконання\nпристрою.\n3. Згідно з цим Законом не можуть одержати правову охорону:\nвідкриття, наукові теорії та математичні методи;\nметоди організації та управління господарством;\nплани, умовні позначення, розклади, правила;\nметоди виконання розумових операцій;\nкомп'ютерні програми;\nрезультати художнього конструювання;\nтопографії інтегральних мікросхем;\nсорти рослин і породи тварин тощо.\n4. Пріоритет, авторство і право власності на винахід\nзасвідчуються патентом (деклараційним патентом).\nПріоритет, авторство і право власності на корисну модель\nзасвідчуються деклараційним патентом.\nСтрок дії патенту України на винахід становить 20 років від\nдати подання заявки до Установи.\nСтрок дії деклараційного патенту на винахід становить 6 років\nвід дати подання заявки до Установи.\nСтрок дії патенту на винахід, об'єктом якого є лікарський\nзасіб, засіб захисту тварин, засіб захисту рослин тощо,\nвикористання якого потребує дозволу відповідного компетентного\nоргану, може бути продовжено за клопотанням власника цього патенту\nна строк, що дорівнює періоду між датою подання заявки та датою\nодержання такого дозволу, але не більше ніж на 5 років.\nПорядок подання клопотання та продовження строку дії патенту\nу цьому випадку визначається Установою.\nСтрок дії деклараційного патенту на корисну модель становить\n10 років від дати подання заявки до Установи.\nСтрок дії патенту (деклараційного патенту) на секретний\nвинахід і деклараційного патенту на секретну корисну модель\nдорівнює строку засекречування винаходу (корисної моделі), але не\nможе бути довшим від визначеного за цим Законом строку дії охорони\nвинаходу (корисної моделі).\nДія патенту припиняється достроково за умов, викладених у\nстатті 32 цього Закону.\n5. Обсяг правової охорони, що надається, визначається\nформулою винаходу (корисної моделі). Тлумачення формули повинно\nздійснюватися в межах опису винаходу (корисної моделі) та\nвідповідних креслень.\n6. Дія патенту (деклараційного патенту), виданого на спосіб\nодержання продукту, поширюється і на продукт, безпосередньо\nодержаний цим способом."
    },
    {
      "provision_ref": "art7",
      "section": "7",
      "title": "Стаття 7. Умови патентоздатності винаходу, корисної моделі",
      "content": "1. Винахід відповідає умовам патентоздатності, якщо він є\nновим, має винахідницький рівень і є промислово придатним.\n2. Корисна модель відповідає умовам патентоздатності, якщо\nвона є новою і промислово придатною.\n3. Винахід (корисна модель) визнається новим, якщо він не є\nчастиною рівня техніки. Об'єкти, що є частиною рівня техніки, для\nвизначення новизни винаходу повинні враховуватися лише окремо.\n4. Рівень техніки включає всі відомості, які стали\nзагальнодоступними у світі до дати подання заявки до Установи або,\nякщо заявлено пріоритет, до дати її пріоритету.\n5. Рівень техніки включає також зміст будь-якої заявки на\nвидачу в Україні патенту (у тому числі міжнародної заявки, в якій\nзазначена Україна) у тій редакції, в якій цю заявку було подано\nспочатку, за умови, що дата її подання (а якщо заявлено пріоритет,\nто дата пріоритету) передує тій даті, яка зазначена у частині\nчетвертій цієї статті, і що вона була опублікована на цю дату чи\nпісля цієї дати.\n6. На визнання винаходу (корисної моделі) патентоздатним не\nвпливає розкриття інформації про нього винахідником або особою,\nяка одержала від винахідника прямо чи опосередковано таку\nінформацію, протягом 12 місяців до дати подання заявки до Установи\nабо, якщо заявлено пріоритет, до дати її пріоритету. При цьому\nобов'язок доведення обставин розкриття інформації покладається на\nособу, заінтересовану у застосуванні цієї частини.\n7. Винахід має винахідницький рівень, якщо для фахівця він не\nє очевидним, тобто не випливає явно із рівня техніки. При оцінці\nвинахідницького рівня зміст заявок, зазначених у частині п'ятій\nцієї статті, до уваги не береться.\n8. Винахід (корисна модель) визнається промислово придатним,\nякщо його може бути використано у промисловості або в іншій сфері\nдіяльності."
    },
    {
      "provision_ref": "art8",
      "section": "8",
      "title": "Стаття 8. Право винахідника",
      "content": "1. Право на одержання патенту має винахідник, якщо інше не\nпередбачено цим Законом.\n2. Винахідники, які спільно створили винахід (корисну\nмодель), мають однакові права на одержання патенту, якщо інше не\nпередбачено угодою між ними.\n3. У разі перегляду умов угоди щодо складу винахідників\nУстанова за спільним клопотанням осіб, зазначених у заявці як\nвинахідники, а також осіб, що є винахідниками, але не зазначені у\nзаявці як винахідники, вносить зміни до відповідних документів у\nпорядку, що встановлюється Установою.\n4. Не визнаються винахідниками фізичні особи, які не внесли\nособистого творчого внеску у створення винаходу (корисної моделі),\nа надали винахіднику (винахідникам) тільки технічну, організаційну\nчи матеріальну допомогу при його створенні і (або) оформленні\nзаявки.\n5. Винахіднику належить право авторства, яке є невід'ємним\nособистим правом і охороняється безстроково.\nВинахідник має право на присвоєння свого імені створеному ним\nвинаходу (корисній моделі)."
    },
    {
      "provision_ref": "art9",
      "section": "9",
      "title": "Стаття 9. Право роботодавця",
      "content": "1. Право на одержання патенту на службовий винахід (корисну\nмодель) має роботодавець винахідника.\n2. Винахідник подає роботодавцю письмове повідомлення про\nстворений ним службовий винахід (корисну модель) з описом, що\nрозкриває суть винаходу (корисної моделі) достатньо ясно і повно.\n3. Роботодавець повинен протягом чотирьох місяців від дати\nодержання від винахідника повідомлення подати до Установи заявку\nна одержання патенту чи передати право на його одержання іншій\nособі або прийняти рішення про збереження службового винаходу\n(корисної моделі) як конфіденційної інформації. У цей же строк\nроботодавець повинен укласти з винахідником письмовий договір щодо\nрозміру та умови виплати йому (його правонаступнику) винагороди\nвідповідно до економічної цінності винаходу (корисної моделі) і\n(або) іншої вигоди, яка може бути одержана роботодавцем.\n4. Якщо роботодавець не виконає зазначених у частині третій\nцієї статті вимог у встановлений строк, то право на одержання\nпатенту на службовий винахід (корисну модель) переходить до\nвинахідника або його правонаступника. У цьому випадку за\nроботодавцем залишається переважне право на придбання ліцензії.\n5. Строк збереження роботодавцем чи його правонаступником\nслужбового винаходу (корисної моделі) як конфіденційної інформації\nу разі його невикористання не повинен перевищувати чотирьох років.\nУ протилежному випадку право на одержання патенту на службовий\nвинахід (корисну модель) переходить до винахідника чи його\nправонаступника.\n6. Спори щодо умов одержання винахідником службового винаходу\n(корисної моделі) винагороди та її розміру вирішуються у судовому\nпорядку."
    },
    {
      "provision_ref": "art10",
      "section": "10",
      "title": "Стаття 10. Право правонаступника",
      "content": "Право на одержання патенту має відповідно правонаступник\nвинахідника або роботодавця."
    },
    {
      "provision_ref": "art11",
      "section": "11",
      "title": "Стаття 11. Право першого заявника",
      "content": "Якщо винахід (корисну модель) створено двома чи більше\nвинахідниками незалежно один від одного, то право на одержання\nпатенту (деклараційного патенту) на цей винахід чи деклараційного\nпатенту на корисну модель належить заявнику, заявка якого має\nбільш ранню дату подання до Установи або, якщо заявлено пріоритет,\nбільш ранню дату пріоритету, за умови, що вказана заявка не\nвважається відкликаною, не відкликана або за якою не прийнято\nрішення про відмову у видачі патенту."
    },
    {
      "provision_ref": "art12",
      "section": "12",
      "title": "Стаття 12. Заявка",
      "content": "1. Особа, яка бажає одержати патент (деклараційний патент) і\nмає на це право, подає до Установи заявку.\n2. За дорученням заявника заявку може бути подано через\nпредставника у справах інтелектуальної власності або іншу довірену\nособу.\n3. Віднесення інформації, яка міститься у заявці, до\nдержавної таємниці здійснюється згідно із Законом України \"Про\nдержавну таємницю\" ( 3855-12 ) та прийнятими на його основі\nнормативними актами.\nЯкщо винахід (корисну модель) створено з використанням\nінформації, зареєстрованої у Зводі відомостей, що становлять\nдержавну таємницю України, чи цей винахід (корисна модель) згідно\nіз Законом України \"Про державну таємницю\" може бути віднесений до\nдержавної таємниці, то заявка подається до Установи через\nрежимно-секретний орган заявника чи через компетентний орган\nмісцевої державної адміністрації за місцем знаходження (для\nюридичних осіб) або місцем проживання (для фізичних осіб). До\nзаявки додається пропозиція заявника щодо віднесення винаходу\n(корисної моделі) до державної таємниці з посиланням на відповідні\nположення Закону України \"Про державну таємницю\".\n4. Заявка на винахід повинна стосуватися одного або групи\nвинаходів, пов'язаних єдиним винахідницьким задумом (вимога\nєдиності винаходу).\nЗаявка на корисну модель повинна стосуватися однієї корисної\nмоделі (вимога єдиності корисної моделі).\n5. Заявка складається українською мовою і повинна містити:\nзаяву про видачу патенту на винахід з проведенням\nкваліфікаційної експертизи чи деклараційного патенту на винахід\n(корисну модель);\nопис винаходу (корисної моделі);\nформулу винаходу (корисної моделі);\nкреслення (якщо на них є посилання в описі);\nреферат.\n6. У заяві про видачу патенту (деклараційного патенту)\nнеобхідно вказати заявника (заявників) і його (їх) адресу, а також\nвинахідника (винахідників).\nВинахідник має право вимагати, щоб його не згадували як\nвинахідника даного винаходу (корисної моделі) в будь-якій\nпублікації Установи, зокрема у відомостях про заявку чи патент.\n7. Опис винаходу (корисної моделі) повинен викладатися у\nвизначеному порядку і розкривати суть винаходу (корисної моделі)\nнастільки ясно і повно, щоб його зміг здійснити фахівець у\nзазначеній галузі.\n8. Формула винаходу (корисної моделі) повинна виражати його\nсуть, базуватися на описі і викладатися у визначеному порядку ясно\nі стисло.\n9. Реферат складається лише для інформаційних цілей. Він не\nможе братися до уваги з іншою метою, зокрема для тлумачення\nформули винаходу (корисної моделі) і визначення рівня техніки.\n10. Інші вимоги до документів заявки визначаються Установою\nвідповідно до цього Закону.\n11. За подання заявки сплачується збір. Документ про сплату\nзбору повинен надійти до Установи разом з заявкою або протягом\nдвох місяців після дати подання заявки.\nЗазначений строк може бути продовжений, але не більше ніж на\nшість місяців. За продовження строку сплачується збір."
    },
    {
      "provision_ref": "art13",
      "section": "13",
      "title": "Стаття 13. Дата подання заявки",
      "content": "1. Датою подання заявки є дата одержання Установою\nматеріалів, що містять принаймні:\nзаяву у довільній формі про видачу патенту (деклараційного\nпатенту), викладену українською мовою;\nвідомості про заявника та його адресу, викладені українською\nмовою;\nматеріал, що справляє враження опису винаходу (корисної\nмоделі), і частину матеріалу, яку можна прийняти за формулу\nвинаходу (корисної моделі), викладені українською або іншою мовою.\nЯкщо опис і формулу винаходу (корисної моделі) виконано іншою\nмовою, то для збереження дати подання заявки їх переклад\nукраїнською мовою повинен надійти до Установи протягом двох\nмісяців від дати подання заявки.\n2. Якщо Установа вважає, що на момент одержання матеріали\nзаявки не відповідають вимогам частини першої цієї статті, то вона\nповідомляє про це заявника.\nДля внесення змін до матеріалів надається 2 місяці від дати\nодержання заявником повідомлення Установи. Якщо у цей строк\nневідповідність буде усунуто, то датою подання заявки буде дата\nодержання Установою виправлених матеріалів. У протилежному випадку\nзаявка вважається неподаною, про що заявникові надсилається\nповідомлення.\nЯкщо в заявці, що містить матеріали, зазначені в частині\nпершій цієї статті, є посилання на креслення, але таке креслення\nне надійшло до Установи на дату одержання ним заявки, Установа\nповідомляє про це заявника і пропонує на його вибір надіслати\nкреслення чи виключити посилання на нього у заявці.\nЯкщо протягом 2 місяців від дати одержання заявником\nповідомлення Установи креслення надійде до Установи, датою подання\nзаявки буде дата одержання його Установою. Якщо у цей же строк\nзаявник не зробить запропонованого йому вибору, заявка вважається\nнеподаною, про що заявникові надсилається повідомлення.\nРішення про встановлення дати подання заявки Установа\nнадсилає заявнику після надходження відповідно до частини\nодинадцятої статті 12 цього Закону документа про сплату збору за\nподання заявки. У разі порушення вимог частини одинадцятої статті\n12 цього Закону зазначене рішення не надсилається, а заявка\nвважається відкликаною."
    },
    {
      "provision_ref": "art14",
      "section": "14",
      "title": "Стаття 14. Міжнародна заявка",
      "content": "1. Міжнародна заявка приймається до розгляду за національною\nпроцедурою за умови надходження її до Установи не пізніше 21\nмісяця, а у разі проведення міжнародної попередньої експертизи -\nне пізніше 31 місяця від дати пріоритету.\nПереклад міжнародної заявки українською мовою і документ про\nсплату збору за подання заявки повинні надійти разом із заявкою\nабо протягом 2 місяців після зазначених строків.\nСтрок надходження перекладу міжнародної заявки і документа\nпро сплату збору може бути продовжений до 6 місяців від дати\nнадходження міжнародної заявки. За продовження строку сплачується\nзбір.\n2. Установа надсилає заявнику повідомлення про прийняття\nміжнародної заявки до розгляду за умови виконання вимог частини\nпершої цієї статті.\n3. Якщо принаймні одну із зазначених у частині першій цієї\nстатті умов не виконано в установлений строк, заявка не\nприймається до розгляду, про що заявнику надсилається\nповідомлення.\n4. Установа публікує в своєму офіційному бюлетені визначені\nнею відомості про міжнародну заявку, прийняту до розгляду.\n5. Міжнародна заявка розглядається в Установі згідно із цим\nЗаконом."
    },
    {
      "provision_ref": "art15",
      "section": "15",
      "title": "Стаття 15. Пріоритет",
      "content": "1. Заявник має право на пріоритет попередньої заявки на такий\nже винахід (корисну модель) протягом 12 місяців від дати подання\nпопередньої заявки до Установи чи до відповідного органу держави -\nучасниці Паризької конвенції з охорони промислової власності, якщо\nна попередню заявку не заявлено пріоритет.\n2. Заявник, який бажає скористатися правом пріоритету,\nпротягом трьох місяців від дати подання заявки до Установи подає\nзаяву про пріоритет з посиланням на дату подання і номер\nпопередньої заявки та її копію, якщо ця заявка була подана в\nіноземній державі - учасниці Паризької конвенції з охорони\nпромислової власності ( 995_123 ). У межах цього строку зазначені\nматеріали можуть бути змінені. Якщо ці матеріали подано\nнесвоєчасно, право на пріоритет заявки вважається втраченим, про\nщо заявнику надсилається повідомлення.\nСтроки, зазначені в частинах першій і другій цієї статті,\nпропущені заявником через непередбачені і незалежні від нього\nобставини, можуть бути продовжені на 2 місяці з дати закінчення\nзазначеного строку за умови сплати відповідного збору. Порядок\nпродовження таких строків встановлюється Установою.\nЗа необхідності Установа може зажадати переклад попередньої\nзаявки українською мовою. Переклад повинен надійти до Установи\nпротягом 2 місяців від дати одержання заявником запиту Установи.\nЯкщо переклад не надійде у зазначений строк, то право на пріоритет\nзаявки вважається втраченим, про що заявнику надсилається\nповідомлення.\nСтрок надходження перекладу попередньої заявки може бути\nпродовжений до 6 місяців від дати одержання заявником запиту\nУстанови. За продовження строку сплачується збір.\n3. Щодо заявки в цілому чи окремого пункту формули винаходу\n(корисної моделі) може бути заявлено пріоритет кількох попередніх\nзаявок. При цьому строки, початковою датою яких є дата пріоритету,\nобчислюються від найбільш ранньої дати пріоритету.\n4. Пріоритет поширюється лише на ті ознаки винаходу (корисної\nмоделі), які зазначені в попередній заявці, пріоритет якої\nзаявлено.\n5. Якщо деякі ознаки винаходу (корисної моделі) відсутні у\nформулі винаходу (корисної моделі), що викладена у попередній\nзаявці, то для надання права пріоритету достатньо, щоб в описі\nпопередньої заявки були точно вказані ці ознаки.\n6. Якщо за попередньою заявкою діловодство в Установі не\nзавершено, то з надходженням заяви про пріоритет згідно з частиною\nдругою цієї статті попередня заявка вважається відкликаною в\nчастині, на яку заявлено пріоритет.\n7. Пріоритет заявки, що виділена з попередньої на пропозицію\nУстанови або за ініціативою заявника до прийняття рішення про\nвидачу патенту (деклараційного патенту) або рішення про відмову у\nйого видачі (виділена заявка), встановлюється за датою подання до\nУстанови попередньої заявки, з якої її виділено, або, якщо за\nпопередньою заявкою заявлено пріоритет, - за датою цього\nпріоритету за умови, що суть винаходу за виділеною заявкою не\nвиходить за межі змісту попередньої заявки на дату її подання."
    },
    {
      "provision_ref": "art16",
      "section": "16",
      "title": "Стаття 16. Експертиза заявки",
      "content": "1. Експертиза заявки проводиться Установою відповідно до\nцього Закону і встановлених нею правил.\n2. Заявник має право з власної ініціативи чи на запрошення\nУстанови особисто або через свого представника брати участь у\nрозгляді питань, що виникли під час проведення експертизи. Порядок\nучасті заявника або його представника у розгляді зазначених питань\nвизначається Установою.\n3. Заявник має право з власної ініціативи вносити до заявки\nвиправлення і уточнення. Ці виправлення і уточнення не\nвраховуються, якщо вони надійшли до Установи після одержання\nзаявником рішення про видачу патенту (деклараційного патенту) або\nрішення про відмову у його видачі.\nПри публікації відомостей про заявку на видачу патенту на\nвинахід зазначені виправлення та уточнення враховуються, якщо вони\nнадійшли до Установи за 6 місяців до дати публікації.\n4. Якщо заявником подано додаткові матеріали, то в процесі\nекспертизи з'ясовується, чи не виходять вони за межі розкритої у\nподаній заявці суті винаходу (корисної моделі).\nДодаткові матеріали виходять за межі розкритої у поданій\nзаявці суті винаходу (корисної моделі), якщо вони містять ознаки,\nякі необхідно включити до формули винаходу (корисної моделі).\nДодаткові матеріали в частині, що виходить за межі розкритої\nу поданій заявці суті винаходу (корисної моделі), не враховуються\nпід час розгляду заявки і можуть бути оформлені заявником як\nсамостійна заявка.\n5. До встановлення дати подання заявки здійснюється її\nпопередній розгляд. У ході попереднього розгляду заявка, яка не\nмістить пропозиції заявника щодо віднесення винаходу (корисної\nмоделі) до державної таємниці, розглядається на предмет наявності\nв ній матеріалів, які можуть бути віднесені, згідно із Зводом\nвідомостей, що становлять державну таємницю, до державної\nтаємниці.\nУ разі наявності у заявці таких відомостей, а також якщо\nзаявка містить пропозицію заявника про віднесення винаходу\n(корисної моделі) до державної таємниці, то визначається Державний\nексперт з питань таємниць (далі - Державний експерт), до\nкомпетенції якого належить розгляд таких питань. Цьому експерту\nУстановою надсилаються матеріали заявки для прийняття рішення щодо\nвіднесення винаходу (корисної моделі) до державної таємниці.\nДержавний експерт надсилає своє рішення разом з матеріалами\nзаявки до Установи протягом місяця від дати одержання ним\nматеріалів заявки.\nСтрок, протягом якого може діяти рішення про віднесення\nінформації, викладеної у заявці, до державної таємниці,\nвстановлюється Державним експертом з урахуванням ступеня\nсекретності інформації.\nЯкщо Державний експерт прийняв рішення про віднесення\nзаявленого винаходу (корисної моделі) до державної таємниці, він\nвизначає коло осіб, які можуть мати доступ до нього, і весь\nнаступний розгляд заявки в Установі здійснюється у режимі\nсекретності.\nПро рішення Державного експерта Установа повідомляє у\nмісячний строк заявника. Якщо у заявці не було пропозиції заявника\nпро віднесення винаходу (корисної моделі) до державної таємниці, а\nДержавний експерт відніс винахід (корисну модель) до державної\nтаємниці, то заявник, у разі незгоди, може подати до Установи\nмотивоване клопотання про розсекречування матеріалів заявки чи\nоскаржити рішення Державного експерта до суду.\n6. Розгляд заявки в Установі починається з дати її подання\nвідповідно до статті 13 цього Закону.\n7. Після подання заявки та за наявності документа про сплату\nзбору за її подання Установа проводить формальну експертизу\nзаявки, під час якої:\nа) визначається, чи належить об'єкт, що заявляється, до\nоб'єктів, зазначених у частині другій статті 6 цього Закону, і чи\nнемає його серед об'єктів, зазначених у частині третій статті 6\nцього Закону;\nб) заявка перевіряється на відповідність вимогам статті 12\nцього Закону.\nПерше повідомлення Установи заявникові щодо формальної\nекспертизи, яким може бути повідомлення про завершення формальної\nекспертизи чи вимога про внесення змін до матеріалів заявки,\nповинно бути надіслане Установою не пізніше 6 місяців від\nвстановленої дати подання заявки.\n8. Якщо заявка не відповідає вимогам частин другої і третьої\nстатті 6 цього Закону, то Установа надсилає заявнику рішення про\nвідмову у видачі патенту (деклараційного патенту).\nЯкщо заявка не відповідає вимогам статті 12 цього Закону або\nдокумент про сплату збору за подання заявки не надійшов, Установа\nповідомляє про це заявника.\nПри порушенні вимоги єдиності винаходу (корисної моделі)\nзаявнику пропонується повідомити, який винахід (корисну модель)\nслід розглядати, і у разі необхідності внести уточнення до заявки.\nПри цьому інші винаходи (корисні моделі) можуть бути оформлені\nокремими заявками.\nДля внесення змін до матеріалів заявнику надається два місяці\nвід дати одержання ним повідомлення Установи. Якщо за цей строк\nвимогу єдиності не буде виконано, то Установа при проведенні\nформальної експертизи бере до уваги винахід (корисну модель),\nзазначений у формулі першим. Якщо за цей же строк не будуть\nусунуті інші невідповідності і заявник не подасть клопотання про\nйого продовження, Установа надсилає заявнику рішення про відмову у\nвидачі патенту.\n9. Якщо заявка на видачу патенту на винахід відповідає\nвимогам статті 12 цього Закону, Установа, за наявності документа\nпро сплату збору за подання заявки, надсилає заявнику повідомлення\nпро завершення формальної експертизи і про можливість проведення\nкваліфікаційної експертизи заявки.\n10. Якщо заявка на видачу деклараційного патенту на винахід\nвідповідає вимогам статті 12 цього Закону, Установа, за наявності\nдокумента про сплату відповідного збору за подання заявки,\nрозпочинає проведення експертизи заявки на локальну новизну.\nПри позитивному результаті експертизи на локальну новизну\nУстанова надсилає заявнику рішення про видачу деклараційного\nпатенту на винахід. У протилежному випадку заявнику надсилається\nрішення про відмову у видачі деклараційного патенту.\n11. Якщо заявка на видачу деклараційного патенту на корисну\nмодель відповідає вимогам статті 12 цього Закону, Установа, за\nнаявності документа про сплату збору за подання заявки, надсилає\nзаявнику рішення про видачу деклараційного патенту на корисну\nмодель.\n12. По закінченні 18 місяців від дати подання заявки на\nвидачу патенту на винахід, а якщо заявлено пріоритет, то від дати\nїї пріоритету, Установа публікує у своєму офіційному бюлетені\nвизначені нею відомості про заявку за умови, що вона не\nвідкликана, не вважається відкликаною або за нею не прийнято\nрішення про відмову у видачі патенту.\nЗа клопотанням заявника Установа публікує відомості про\nзаявку раніше зазначеного строку.\nНа вимогу заявника він не згадується у відомостях про заявку,\nщо публікуються.\nПісля публікації відомостей про заявку будь-яка особа має\nправо ознайомитися з матеріалами заявки у порядку, що визначається\nУстановою.\nУ разі виявлення в опублікованих відомостях очевидних помилок\nзаявник має право звернутися до Установи з клопотанням про їх\nвиправлення.\nВідомості про заявку на видачу деклараційного патенту на\nвинахід (корисну модель) не публікуються.\nВідомості про заявки, щодо яких Державний експерт прийняв\nрішення про віднесення їх до державної таємниці, не публікуються.\n13. За клопотанням будь-якої особи та за наявності документа\nпро сплату збору за проведення кваліфікаційної експертизи заявки\nна видачу патенту на винахід Установа проводить зазначену\nекспертизу, під час якої перевіряється відповідність заявленого\nвинаходу умовам патентоздатності відповідно до статті 7 цього\nЗакону.\nЗаявник може подати зазначене клопотання протягом трьох років\nвід дати подання заявки. Якщо це клопотання не надійде до Установи\nу встановлений строк, заявка вважається відкликаною.\nІнша особа може подати зазначене клопотання після публікації\nвідомостей про заявку на винахід, але не пізніше трьох років від\nдати подання заявки. При цьому вона не бере участі у вирішенні\nпитань щодо заявки. Кваліфікаційна експертиза проводиться за умови\nсплати відповідного збору. Експертний висновок за результатами\nкваліфікаційної експертизи Установа надсилає цій особі.\n14. Під час кваліфікаційної експертизи заявки на винахід\nУстанова має право зажадати від заявника додаткові матеріали, без\nяких проведення експертизи неможливе, а також запропонувати\nзмінити формулу винаходу.\nЗаявник має право протягом місяця від дати одержання ним\nзапиту Установи зажадати від неї копії патентних матеріалів, що\nпротиставлені заявці. Копії таких матеріалів надаються Установою\nзаявнику протягом місяця.\nДодаткові матеріали повинні бути подані заявником протягом 2\nмісяців від дати одержання ним запиту або копій патентних\nматеріалів, що протиставлені заявці.\nЯкщо заявник у встановлений строк не подасть матеріали на\nзапит Установи або мотивоване клопотання щодо продовження цього\nстроку, заявка вважається відкликаною.\nНа додаткові матеріали в частині, що виходить за межі\nрозкритої у поданій заявці суті винаходу, поширюється порядок,\nвизначений частиною четвертою цієї статті.\n15. Якщо порушення вимоги єдиності винаходу було встановлено\nна стадії кваліфікаційної експертизи заявки, то експертиза\nпроводиться у порядку, встановленому частиною восьмою цієї статті\nщодо вимоги єдиності винаходу.\n16. Якщо за результатами кваліфікаційної експертизи заявки\nбуде визначено, що винахід, суть якого виражено у запропонованій\nзаявником формулі, відповідає умовам патентоздатності, Установа\nнадсилає заявнику рішення про видачу патенту на винахід. У\nпротилежному випадку заявнику надсилається попереднє рішення про\nвідмову в його видачі.\nПротягом 2 місяців від дати одержання попереднього рішення\nпро відмову у видачі патенту заявник може внести зміни до\nматеріалів заявки, подати додаткові матеріали, які не виходять за\nмежі розкритої в заявці суті винаходу.\nЗ урахуванням змін і додаткових матеріалів, поданих у зв'язку\nз одержанням заявником попереднього рішення про відмову у видачі\nпатенту, Установа готує остаточний висновок про відповідність\nзаявленого об'єкта вимогам патентоздатності і приймає рішення про\nвидачу або про відмову у видачі патенту.\nЯкщо протягом 2 місяців від дати одержання попереднього\nрішення про відмову у видачі патенту на винахід заявник не вніс\nзміни і не подав додаткові матеріали, Установа приймає рішення про\nвідмову у видачі патенту на винахід.\nРішення про видачу або про відмову у видачі патенту на\nвинахід надсилається заявнику.\n17. Заявник має право ознайомитися з усіма матеріалами,\nзазначеними в запиті або рішенні Установи. Копії патентних\nматеріалів, що їх зажадав заявник, Установа надсилає протягом\nмісяця.\n18. Перше повідомлення Установи заявникові щодо\nкваліфікаційної експертизи, яким може бути рішення про видачу\nпатенту, попереднє рішення про відмову у видачі патенту чи вимога\nпро необхідність надання додаткових матеріалів, без яких\nпроведення експертизи неможливе, повинно бути надіслане Установою\nне пізніше 18 місяців від дати початку проведення кваліфікаційної\nекспертизи. Датою початку проведення кваліфікаційної експертизи\nвважається дата отримання Установою клопотання про її проведення,\nа якщо це клопотання було отримане Установою до завершення\nформальної експертизи, то дата завершення формальної експертизи.\n19. Строки, передбачені для заявників частинами восьмою,\nтринадцятою, чотирнадцятою і шістнадцятою цієї статті, можуть бути\nпродовжені Установою, але не більше ніж на 6 місяців. За\nпродовження строку сплачується збір. Порядок подання клопотання\nпро продовження строків встановлюється Установою.\n20. Якщо заявник у ході розгляду в Установі його заявки\nпропустив строк, передбачений частинами восьмою, тринадцятою,\nчотирнадцятою, шістнадцятою цієї статті, він може подати до\nУстанови клопотання про поновлення пропущеного строку протягом 12\nмісяців від дати завершення пропущеного строку. Якщо заявник\nпропустив цей строк з поважних причин, то такий строк може бути\nпоновлено. За поновлення пропущених строків сплачується збір."
    },
    {
      "provision_ref": "art17",
      "section": "17",
      "title": "Стаття 17. Відкликання заявки",
      "content": "Заявник має право відкликати заявку в будь-який час до дати\nодержання ним рішення про видачу патенту."
    },
    {
      "provision_ref": "art18",
      "section": "18",
      "title": "Стаття 18. Перетворення заявок",
      "content": "Заявник має право перетворити:\nзаявку на видачу патенту на винахід на заявку на видачу\nдеклараційного патенту на винахід і навпаки в будь-який час до\nодержання ним рішення про видачу патенту (деклараційного патенту)\nабо рішення про відмову в його видачі;\nзаявку на видачу патенту (деклараційного патенту) на винахід\nна заявку на видачу деклараційного патенту на корисну модель і\nнавпаки в будь-який час до одержання ним рішення про видачу\nпатенту (деклараційного патенту) або рішення про відмову в його\nвидачі.\nУ цьому разі зберігається встановлена дата подання заявки, а\nякщо заявлено пріоритет, - дата її пріоритету."
    },
    {
      "provision_ref": "art19",
      "section": "19",
      "title": "Стаття 19. Конфіденційність заявки",
      "content": "З дати надходження заявки до Установи і до публікації\nвідомостей про заявку або публікації відомостей про видачу патенту\nматеріали заявки вважаються конфіденційною інформацією. Доступ\nтретьої особи до матеріалів заявки забороняється, за винятком\nвипадків, коли такий доступ здійснюється за дозволом заявника або\nза рішенням компетентного органу.\nОсоби, винні у порушенні вимог щодо конфіденційності\nматеріалів заявки, несуть відповідальність, передбачену законами\nУкраїни."
    },
    {
      "provision_ref": "art20",
      "section": "20",
      "title": "Стаття 20. Заміна заявника",
      "content": "Заміна заявника здійснюється внаслідок передачі права на\nодержання патенту на підставі договору або застосування закону чи\nвиконання рішення суду, внаслідок реорганізації чи ліквідації\nюридичної особи тощо. Заявник або особа, яка набула таких прав,\nподає до Установи заяву, до якої додається документ чи засвідчена\nкопія документа, що є підставою для такої заміни. Якщо\nвідбувається заміна не всіх заявників, заява про таку заміну\nповинна бути підписана всіма заявниками, які подавали заявку.\nЗаміна заявника може бути здійснена тільки до прийняття\nУстановою рішення про видачу патенту."
    },
    {
      "provision_ref": "art21",
      "section": "21",
      "title": "Стаття 21. Тимчасова правова охорона",
      "content": "1. Опубліковані згідно з частиною дванадцятою статті 16 цього\nЗакону відомості про заявку на патент на винахід надають заявнику\nтимчасову правову охорону в обсязі формули винаходу, з урахуванням\nякої вони опубліковані.\n2. Заявник має право на одержання компенсації за завдані йому\nпісля публікації відомостей про заявку збитки від особи, яка\nдійсно знала чи одержала письмове повідомлення українською мовою з\nзазначенням номера заявки про те, що відомості про заявку на\nвинахід, який нею використовується без дозволу заявника,\nопубліковані. Зазначена компенсація може бути одержана заявником\nтільки після одержання ним патенту.\n3. Дія тимчасової правової охорони припиняється від дати\nпублікації в офіційному бюлетені відомостей про видачу патенту на\nвинахід чи повідомлення про припинення діловодства щодо заявки.\n4. Дія тимчасової правової охорони за міжнародною заявкою\nпочинається від дати її публікації Установою на умовах, викладених\nу частині другій цієї статті."
    },
    {
      "provision_ref": "art22",
      "section": "22",
      "title": "Стаття 22. Реєстрація патенту",
      "content": "1. На підставі рішення про видачу патенту на винахід чи\nдеклараційного патенту на корисну модель та за наявності документа\nпро сплату збору за його видачу Установа здійснює державну\nреєстрацію патенту на винахід чи деклараційного патенту на корисну\nмодель, для чого вносить до Реєстру відповідні відомості. Форма\nРеєстру та порядок його ведення визначаються Установою.\nДокумент про сплату збору повинен надійти до Установи\nпротягом 3 місяців від дати надходження до заявника рішення про\nвидачу патенту.\nЗазначений строк може бути продовжений, але не більше ніж на\n6 місяців. За продовження строку сплачується збір.\nЯкщо в зазначений строк документ про сплату збору за видачу\nпатенту не надійшов до Установи, реєстрація не проводиться, а\nзаявка вважається відкликаною.\nЗбір за видачу патенту (деклараційного патенту) на секретний\nвинахід не сплачується.\n2. Після внесення до Реєстру відомостей будь-яка особа має\nправо ознайомитися з ними у порядку, що визначається Установою."
    },
    {
      "provision_ref": "art23",
      "section": "23",
      "title": "Стаття 23. Публікації про видачу патенту",
      "content": "1. Установа публікує у своєму офіційному бюлетені визначені\nнею відомості про видачу патенту (деклараційного патенту).\n2. Не пізніше 3 місяців від дати опублікування відомостей про\nвидачу патенту Установа публікує опис до патенту (деклараційного\nпатенту), що містить формулу та опис винаходу (корисної моделі), а\nтакож креслення, на яке є посилання в описі винаходу (корисної\nмоделі).\n3. Після публікації відомостей про видачу патенту\n(деклараційного патенту) будь-яка особа має право ознайомитися з\nматеріалами заявки у порядку, що визначається Установою.\n4. Відомості про видачу патенту (деклараційного патенту) на\nсекретний винахід і деклараційного патенту на секретну корисну\nмодель не публікуються."
    },
    {
      "provision_ref": "art24",
      "section": "24",
      "title": "Стаття 24. Оскарження рішення стосовно заявки",
      "content": "1. Заявник має право оскаржити будь-яке рішення чи\nнеприйняття рішення Установою стосовно заявки до суду.\n2. Заявник може подати до Апеляційної палати заперечення на\nбудь-яке рішення Установи стосовно заявки протягом 6 місяців від\nдати одержання ним рішення Установи чи копій патентних матеріалів,\nнадісланих на його вимогу Установою.\n3. Вимоги щодо умов подання до Апеляційної палати заперечення\nзаявника проти рішення Установи встановлюються Установою.\n4. За подання заявником до Апеляційної палати заперечення\nсплачується збір.\n5. Заперечення заявника проти рішення Установи розглядається\nАпеляційною палатою протягом 4 місяців від дати його надходження.\n6. Рішення Апеляційної палати щодо заперечення заявника може\nбути оскаржене до суду."
    },
    {
      "provision_ref": "art25",
      "section": "25",
      "title": "Стаття 25. Видача патенту",
      "content": "1. Видача патенту здійснюється Установою у місячний строк\nпісля його державної реєстрації.\nПатент видається особі, яка має право на його одержання. Якщо\nправо на одержання одного і того ж патенту мають кілька осіб, їм\nвидається один патент.\nДеклараційний патент на винахід (корисну модель) видається\nпід відповідальність його власника за відповідність винаходу\n(корисної моделі) умовам патентоздатності.\n2. Форма патенту і зміст зазначених у ньому відомостей\nвизначаються Установою.\n3. До виданого патенту на вимогу його власника Установа\nвносить виправлення очевидних помилок з наступним повідомленням\nпро це в офіційному бюлетені."
    },
    {
      "provision_ref": "art26",
      "section": "26",
      "title": "Стаття 26. Перетворення деклараційного патенту",
      "content": "Власник деклараційного патенту на винахід або його\nправонаступник з метою заміни деклараційного патенту на винахід на\nпатент на винахід може подати клопотання про проведення\nкваліфікаційної експертизи заявки, за якою видано деклараційний\nпатент. Таке клопотання повинно надійти до Установи не пізніше\nтрьох років від дати подання заявки, за якою видано деклараційний\nпатент.\nЗа умови сплати відповідного збору Установа проводить\nкваліфікаційну експертизу.\nПри прийнятті за результатами кваліфікаційної експертизи\nрішення про видачу патенту на винахід дія деклараційного патенту\nна винахід припиняється від дати публікації відомостей про видачу\nпатенту на винахід. Установа публікує відомості про припинення дії\nдеклараційного патенту в офіційному бюлетені. Строк дії патенту на\nвинахід, виданого замість деклараційного патенту на винахід,\nстановить 20 років від дати подання заявки на деклараційний патент\nна винахід.\nЯкщо кваліфікаційна експертиза, що проводиться за клопотанням\nпро перетворення деклараційного патенту на винахід на патент на\nвинахід, не завершиться до кінця строку дії деклараційного патенту\nі будь-яка особа після цієї дати почне використовувати винахід чи\nздійснить значні і серйозні приготування до його використання, у\nразі видачі патенту на винахід за заявкою, за якою раніше було\nвидано деклараційний патент, вона може і далі використовувати\nвинахід в обсязі здійснених приготувань без виплати компенсації\nвласникові патенту на винахід.\nЯкщо в результаті проведення кваліфікаційної експертизи\nзаявки прийнято рішення про відмову у видачі патенту на винахід,\nдеклараційний патент на винахід вважається таким, що не набрав\nчинності від дати публікації відомостей про його видачу, про що\nУстанова публікує відомості в офіційному бюлетені.\nСтаття 27. Розсекречування секретного винаходу (корисної\nмоделі)\n1. Власник патенту на секретний винахід (корисну модель) має\nправо внести відповідному Державному експертові пропозицію про\nрозсекречування винаходу (корисної моделі) чи зміну встановленого\nступеня секретності. Державний експерт у цьому випадку повинен\nрозглянути пропозицію і дати письмову відповідь протягом місяця\nвід дати одержання пропозиції.\n2. Зміна ступеня секретності винаходу (корисної моделі) чи\nйого розсекречування здійснюється за рішенням відповідного\nДержавного експерта на пропозицію власника патенту у зв'язку із\nзакінченням строку дії рішення про віднесення інформації про\nвинахід (корисну модель) до державної таємниці або на підставі\nрішення суду.\n3. Власник патенту (деклараційного патенту) на секретний\nвинахід чи деклараційного патенту на секретну корисну модель\nпротягом одного року від дати одержання ним рішення Державного\nексперта про розсекречування винаходу (корисної моделі) має право\nподати до Установи клопотання про видачу патенту (деклараційного\nпатенту) на винахід на строк, що залишився до закінчення дії\nпатенту (деклараційного патенту) на секретний винахід чи\nдеклараційного патенту на секретну корисну модель. У цьому випадку\nУстанова вносить відповідні зміни до Реєстру, здійснює публікацію\nпро видачу і видає патент (деклараційний патент) згідно із\nстаттями 22, 23 і 25 цього Закону, за умови сплати відповідних\nзборів."
    },
    {
      "provision_ref": "art28",
      "section": "28",
      "title": "Стаття 28. Права, що випливають з патенту",
      "content": "1. Права, що випливають з патенту, діють від дати публікації\nвідомостей про його видачу.\nПрава, що випливають з патенту (деклараційного патенту) на\nсекретний винахід чи з деклараційного патенту на секретну корисну\nмодель, діють від дати внесення інформації про нього до\nвідповідного Реєстру.\n2. Патент надає його власнику виключне право використовувати\nвинахід (корисну модель) за своїм розсудом, якщо таке використання\nне порушує прав інших власників патентів.\nВикористання секретного винаходу (корисної моделі) власником\nпатенту має здійснюватися з додержанням вимог Закону України \"Про\nдержавну таємницю\" ( 3855-12 ) та за погодженням із Державним\nекспертом.\nВзаємовідносини при використанні винаходу (корисної моделі),\nпатент на який належить кільком особам, визначаються угодою між\nними. У разі відсутності такої угоди кожний власник патенту може\nвикористовувати винахід (корисну модель) за своїм розсудом, але\nжоден з них не має права давати дозвіл (видавати ліцензію) на\nвикористання винаходу (корисної моделі) та передавати право\nвласності на винахід (корисну модель) іншій особі без згоди інших\nвласників патенту.\nВикористанням винаходу (корисної моделі) визнається:\nвиготовлення, пропонування для продажу, застосування або\nввезення, зберігання, інше введення в господарський обіг в\nзазначених цілях продукту, виготовленого із застосуванням\nзапатентованого винаходу (корисної моделі);\nзастосування способу, що охороняється патентом, або\nпропонування його для застосування в Україні, якщо особа, яка\nпропонує цей спосіб, знає про те, що його застосування\nзабороняється без згоди власника патенту або, виходячи з обставин,\nце і так є очевидним;\nпропонування для продажу, введення в господарський обіг,\nзастосування або ввезення чи зберігання в зазначених цілях\nпродукту, виготовленого безпосередньо способом, що охороняється\nпатентом.\nПродукт визнається виготовленим із застосуванням\nзапатентованого винаходу (корисної моделі), якщо при цьому\nвикористано кожну ознаку, включену до незалежного пункту формули\nвинаходу (корисної моделі), або ознаку, еквівалентну їй.\nСпосіб, що охороняється патентом, визнається застосованим,\nякщо використано кожну ознаку, включену до незалежного пункту\nформули винаходу, або ознаку, еквівалентну їй.\n3. Виключні права власника патенту (деклараційного патенту)\nна секретний винахід і деклараційного патенту на секретну корисну\nмодель обмежуються Законом України \"Про державну таємницю\" і\nвідповідними рішеннями Державного експерта.\nВласник патенту (деклараційного патенту) на секретний винахід\nчи деклараційного патенту на секретну корисну модель має право на\nодержання від державного органу, визначеного Кабінетом Міністрів\nУкраїни, грошової компенсації на покриття витрат за сплату зборів,\nпередбачених цим Законом.\nСпори щодо розмірів і порядку виплати грошової компенсації\nвирішуються у судовому порядку.\n4. Власник патенту може використовувати попереджувальне\nмаркування із зазначенням номера патенту на продукті чи на\nупаковці продукту, виготовленого із застосуванням запатентованого\nвинаходу.\n5. Патент надає його власнику право забороняти іншим особам\nвикористовувати винахід (корисну модель) без його дозволу, за\nвинятком випадків, коли таке використання не визнається згідно з\nцим Законом порушенням прав, що надаються патентом.\n6. Власник патенту може передавати на підставі договору право\nвласності на винахід (корисну модель) будь-якій особі, яка стає\nйого правонаступником, а щодо секретного винаходу (корисної\nмоделі) - тільки за погодженням із Державним експертом.\n7. Власник патенту надає будь-якій особі дозвіл (видає\nліцензію) на використання винаходу (корисної моделі) на підставі\nліцензійного договору, а щодо секретного винаходу (корисної\nмоделі) такий дозвіл надається тільки за погодженням із Державним\nекспертом.\nЗа ліцензійним договором власник патенту (ліцензіар) передає\nправо на використання винаходу (корисної моделі) іншій особі\n(ліцензіату), яка бере на себе зобов'язання вносити ліцензіару\nобумовлені договором платежі і здійснювати інші дії, передбачені\nдоговором про виключну або невиключну ліцензію.\nЗа договором про виключну ліцензію ліцензіар передає право на\nвикористання винаходу (корисної моделі) ліцензіату в певному\nобсязі, на визначеній території і на обумовлений строк, залишаючи\nза собою право використовувати винахід (корисну модель) в частині,\nщо не передається ліцензіату. При цьому ліцензіар не має права\nнадавати ліцензії на використання винаходу (корисної моделі) іншій\nособі на цій же території в обсязі наданих ліцензіату прав.\nЗа договором про невиключну ліцензію ліцензіар передає право\nна використання винаходу (корисної моделі) ліцензіату, залишаючи\nза собою право на використання винаходу (корисної моделі),\nвключаючи право надання ліцензій іншим особам.\n8. Договір про передачу права власності на винахід (корисну\nмодель) і ліцензійний договір вважаються дійсними, якщо вони\nукладені у письмовій формі і підписані сторонами. Зазначені\nдоговори набирають чинності стосовно будь-якої іншої особи лише\nпісля їх реєстрації в Установі.\nСтрок реєстрації ліцензійного договору в Установі не повинен\nперевищувати 2 місяців.\n9. Власник патенту на винахід, деклараційного патенту на\nвинахід, крім патенту (деклараційного патенту) на секретний\nвинахід чи деклараційного патенту на секретну корисну модель, має\nправо подати до Установи для офіційної публікації заяву про\nготовність надання будь-якій особі дозволу на використання\nзапатентованого винаходу (корисної моделі). У цьому разі річний\nзбір за підтримання чинності патенту зменшується на 50 відсотків\nпочинаючи з року, наступного за роком публікації такої заяви.\nОсоба, яка виявила бажання скористатися зазначеним дозволом,\nзобов'язана укласти з власником патенту чи деклараційного патенту\nдоговір про платежі. Спори, що виникають під час виконання цього\nдоговору, вирішуються у судовому порядку.\nЯкщо жодна особа не заявила власнику патенту про свої наміри\nщодо використання винаходу (корисної моделі), він може подати до\nУстанови письмове клопотання про відкликання своєї заяви. У цьому\nразі річний збір за підтримання чинності патенту сплачується у\nповному розмірі починаючи з року, наступного за роком публікації\nтакого клопотання.\n10. Права, що випливають з патенту, не зачіпають будь-які\nінші особисті майнові чи немайнові права винахідника, що\nрегулюються іншим законодавством України."
    },
    {
      "provision_ref": "art29",
      "section": "29",
      "title": "Стаття 29. Обов'язки, що випливають з патенту",
      "content": "Власник патенту повинен сплачувати відповідні збори за\nпідтримання чинності патенту і добросовісно користуватися\nвиключним правом, що випливає з патенту.\nСтаття 30. Примусове відчуження прав на винахід (корисну\nмодель)\n1. Якщо винахід (корисна модель), крім секретного винаходу\n(корисної моделі), не використовується або неповністю\nвикористовується в Україні протягом трьох років починаючи від дати\nпублікації відомостей про видачу патенту або від дати, коли\nвикористання винаходу (корисної моделі) було припинено, то\nбудь-яка особа, яка має бажання і виявляє готовність\nвикористовувати винахід (корисну модель), у разі відмови власника\nправ від укладання ліцензійного договору може звернутися до суду\nіз заявою про надання їй дозволу на використання винаходу\n(корисної моделі) на умовах невиключної ліцензії.\nЯкщо власник патенту не доведе, що факт невикористання\nвинаходу (корисної моделі) зумовлений поважними причинами, суд\nвиносить рішення про надання дозволу заінтересованій особі на\nвикористання винаходу (корисної моделі) на умовах невиключної\nліцензії з визначенням обсягу його використання, строку дії\nдозволу, розміру та порядку виплати винагороди власнику патенту.\n2. Власник патенту зобов'язаний дати дозвіл (видати ліцензію)\nна використання винаходу (корисної моделі) власнику пізніше\nвиданого патенту, якщо винахід (корисна модель) останнього\nпризначений для досягнення іншої мети або має значні\nтехніко-економічні переваги і не може використовуватися без\nпорушення прав власника раніше виданого патенту. Дозвіл дається в\nобсязі, необхідному для використання винаходу (корисної моделі)\nвласником пізніше виданого патенту. При цьому власник раніше\nвиданого патенту має право отримати ліцензію на прийнятних умовах\nдля використання винаходу (корисної моделі), що охороняється\nпізніше виданим патентом.\n3. Виходячи з інтересів суспільства та за умови воєнного та\nнадзвичайного стану Кабінет Міністрів України має право дозволити\nвикористання винаходу (корисної моделі) визначеній ним особі без\nзгоди власника патенту (деклараційного патенту) на умовах\nневиключної ліцензії з виплатою йому відповідної компенсації.\n4. Власник патенту (деклараційного патенту) на секретний\nвинахід чи деклараційного патенту на секретну корисну модель може\nвидати ліцензію на використання його винаходу (корисної моделі)\nтільки особі, що має дозвіл доступу до цього винаходу (корисної\nмоделі) від Державного експерта.\nЯкщо зазначена особа не може досягти із власником такого\nпатенту згоди щодо надання ліцензії, Кабінет Міністрів України має\nправо дозволити особі, визначеній Державним експертом,\nвикористання секретного винаходу (корисної моделі) без згоди\nвласника патенту, на умовах невиключної ліцензії з виплатою йому\nвідповідної компенсації.\n5. Спори щодо умов видачі ліцензій і виплати компенсацій та\nїх розміру вирішуються у судовому порядку."
    },
    {
      "provision_ref": "art31",
      "section": "31",
      "title": "Стаття 31. Дії, які не визнаються порушенням прав",
      "content": "1. Будь-яка особа, яка до дати подання до Установи заявки\nабо, якщо заявлено пріоритет, до дати її пріоритету в інтересах\nсвоєї діяльності з комерційною метою добросовісно використала в\nУкраїні технологічне (технічне) вирішення, тотожне заявленому\nвинаходу (корисній моделі), чи здійснила значну і серйозну\nпідготовку для такого використання, зберігає право на безоплатне\nпродовження цього використання або на використання винаходу\n(корисної моделі), як це передбачалося зазначеною підготовкою\n(право попереднього користування).\nПраво попереднього користування обмежується тим обсягом\nвикористання тотожного заявленому винаходу вирішення, яким воно\nбуло на дату подання заявки.\nПраво попереднього користування може передаватися або\nпереходити до іншої особи тільки разом з підприємством чи діловою\nпрактикою або тією частиною підприємства чи ділової практики, в\nяких було використано вирішення, тотожне заявленому винаходу\n(корисній моделі), чи здійснено значну і серйозну підготовку для\nтакого використання.\n2. Не визнається порушенням прав, що випливають з патенту,\nвикористання запатентованого винаходу (корисної моделі):\nв конструкції чи при експлуатації транспортного засобу\nіноземної держави, який тимчасово або випадково перебуває у водах,\nповітряному просторі чи на території України, за умови, що винахід\n(корисна модель) використовується виключно для потреб зазначеного\nзасобу;\nбез комерційної мети;\nз науковою метою або в порядку експерименту;\nза надзвичайних обставин (стихійне лихо, катастрофа, епідемія\nтощо);\nпри разовому виготовленні ліків в аптеках за рецептом лікаря.\n3. Не визнається порушенням прав, що випливають з патенту,\nвведення в господарський обіг виготовленого із застосуванням\nзапатентованого винаходу (корисної моделі) продукту будь-якою\nособою, яка придбала його без порушення прав власника.\nПродукт, виготовлений із застосуванням запатентованого\nвинаходу (корисної моделі), вважається придбаним без порушення\nправ власника патенту, якщо цей продукт був виготовлений і (або)\nпісля виготовлення введений в обіг власником патенту чи іншою\nособою за його спеціальним дозволом (ліцензією).\n4. Не визнається порушенням прав, що випливають з патенту,\nвикористання з комерційною метою винаходу будь-якою особою, яка\nпридбала продукт, виготовлений із застосуванням запатентованого\nвинаходу, і не могла знати, що цей продукт був виготовлений чи\nвведений в обіг з порушенням прав, що надаються патентом. Проте\nпісля одержання відповідного повідомлення власника прав зазначена\nособа повинна припинити використання продукту або виплатити\nвласнику прав відповідні кошти, розмір яких встановлюється\nвідповідно до законів або за згодою сторін. Спори щодо цих\nрозрахунків та порядку їх виплати вирішуються у судовому порядку."
    },
    {
      "provision_ref": "art32",
      "section": "32",
      "title": "Стаття 32. Припинення дії патенту",
      "content": "1. Власник патенту в будь-який час може відмовитися від нього\nповністю або частково на підставі заяви, поданої до Установи.\nЗазначена відмова набирає чинності від дати публікації відомостей\nпро це в офіційному бюлетені Установи.\nНе допускається повна або часткова відмова від патенту без\nпопередження особи, якій надано право на використання винаходу за\nліцензійним договором, зареєстрованим в Установі, а також у разі\nнакладення арешту на майно, описане за борги, якщо до його складу\nвходять права, що засвідчуються патентом.\n2. Дія патенту припиняється у разі несплати у встановлений\nстрок річного збору за підтримання його чинності.\nРічний збір за підтримання чинності патенту сплачується за\nкожний рік його дії починаючи від дати подання заявки. Документ\nпро першу сплату зазначеного збору має надійти до Установи не\nпізніше 4 місяців від дати публікації відомостей про видачу\nпатенту. Документ про сплату збору за кожний наступний рік має\nнадійти або бути відправленим до Установи до кінця поточного року\nдії патенту за умови сплати збору протягом його останніх 4\nмісяців.\nДія патенту припиняється з першого дня року, за який збір не\nсплачено.\nРічний збір за підтримання чинності патенту може бути\nсплачений протягом 12 місяців після закінчення встановленого\nстроку. У цьому випадку розмір річного збору збільшується на 50\nвідсотків. При сплаті збору дія патенту відновлюється.\nЯкщо збір не сплачено протягом цих 12 місяців, Установа\nпублікує у своєму офіційному бюлетені інформацію про припинення\nдії патенту.\nЗбір за підтримку чинності патенту (деклараційного патенту)\nна секретний винахід чи деклараційного патенту на секретну корисну\nмодель не сплачується."
    },
    {
      "provision_ref": "art33",
      "section": "33",
      "title": "Стаття 33. Визнання патенту недійсним",
      "content": "1. Патент може бути визнано недійсним повністю або частково у\nразі:\nа) невідповідності запатентованого винаходу (корисної моделі)\nумовам патентоздатності, що визначені цим Законом;\nб) наявності у формулі винаходу (корисної моделі) ознак, яких\nне було у поданій заявці;\nв) порушення вимог частини другої статті 37 цього Закону.\n2. Будь-яка особа може оскаржити видачу патенту до суду, а\nпротягом 6 місяців від дати публікації відомостей про його видачу\nподати до Апеляційної палати заперечення проти видачі патенту.\n3. Заперечення проти видачі патенту має бути розглянуто\nАпеляційною палатою протягом 4 місяців від дати його надходження,\nа при розгляді нею заперечення проти видачі деклараційного патенту\nна винахід (корисну модель) - 4 місяців від дати надходження\nекспертного висновку про відповідність винаходу (корисної моделі)\nумовам патентоздатності.\nВласник патенту повинен бути ознайомлений із запереченням.\nАпеляційна палата розглядає заперечення в межах мотивів,\nвикладених у ньому. Особа, яка подала заперечення, а також власник\nпатенту можуть брати участь у його розгляді. Рішення Апеляційної\nпалати може бути оскаржено в судовому порядку.\nЯкщо заперечення проти видачі патенту не надійшло до\nАпеляційної палати у встановлений строк, патент може бути визнано\nнедійсним тільки у судовому порядку.\n4. Строк оскарження видачі патенту до Апеляційної палати може\nбути продовжений, але не більше ніж на 6 місяців. За його\nпродовження сплачується збір.\nПорядок оскарження видачі патенту до Апеляційної палати та\nпорядок продовження строку оскарження встановлюються Установою.\n5. При оскарженні видачі деклараційного патенту на винахід\n(корисну модель) до суду суд може призначити експертизу щодо\nвідповідності винаходу (корисної моделі) умовам патентоздатності.\n6. Експертний висновок щодо відповідності винаходу (корисної\nмоделі) умовам патентоздатності Установа надає будь-якій особі,\nяка подала клопотання про проведення кваліфікаційної експертизи і\nсплатила за її проведення встановлений збір.\n7. При визнанні патенту чи його частини недійсними Установа\nповідомляє про це у своєму офіційному бюлетені.\nПатент або його частина, визнані недійсними, вважаються\nтакими, що не набрали чинності від дати публікації відомостей про\nвидачу патенту."
    },
    {
      "provision_ref": "art34",
      "section": "34",
      "title": "Стаття 34. Порушення прав власника патенту",
      "content": "1. Будь-яке посягання на права власника патенту, передбачені\nстаттею 28 цього Закону, вважається порушенням прав власника\nпатенту, що тягне за собою відповідальність згідно з чинним\nзаконодавством України.\n2. Власник патенту може вимагати:\nприпинення дій, що порушують або створюють загрозу порушення\nйого права, і відновлення становища, що існувало до порушення\nправа;\nстягнення завданих збитків, включаючи неодержані доходи;\nвідшкодування моральної шкоди;\nвжиття інших передбачених законодавчими актами заходів,\nпов'язаних із захистом прав власника патенту.\nВимагати поновлення порушених прав власника патенту може\nтакож особа, яка має право на використання винаходу (корисної\nмоделі) за ліцензійним договором, якщо інше не передбачено цим\nдоговором."
    },
    {
      "provision_ref": "art35",
      "section": "35",
      "title": "Стаття 35. Спори, що вирішуються у судовому порядку",
      "content": "1. Спори, пов'язані із застосуванням цього Закону,\nвирішуються судом, арбітражним або третейським судом у порядку,\nвстановленому чинним законодавством України.\n2. Суди відповідно до їх компетенції розглядають спори про:\nвизнання патенту недійсним;\nавторство на винахід (корисну модель);\nвстановлення власника патенту;\nпорушення майнових прав власника патенту;\nукладання та виконання ліцензійних договорів;\nнадання примусової ліцензії;\nправо попереднього користування;\nвинагороду винахіднику;\nкомпенсації.\nСуди розглядають також інші спори, пов'язані з охороною прав,\nщо надаються цим Законом."
    },
    {
      "provision_ref": "art36",
      "section": "36",
      "title": "Стаття 36. Збори",
      "content": "За подання заявок, проведення їх експертиз, державну\nреєстрацію та видачу патентів, підтримання їх чинності,\nпродовження строку дії тощо сплачуються збори. Розмір зборів,\nпередбачених цим Законом, строки і порядок їх сплати визначаються\nКабінетом Міністрів України.\nКошти, одержані від зборів та за надані послуги,\nзараховуються до Державного бюджету України і використовуються для\nрозвитку державної системи правової охорони промислової власності.\nСтаття 37. Патентування винаходу (корисної моделі) в\nіноземних державах\n1. Будь-яка особа має право запатентувати винахід (корисну\nмодель) в іноземних державах.\n2. До подання заявки на одержання охоронного документа на\nвинахід (корисну модель) в орган іноземної держави, в тому числі\nміжнародної заявки, заявник зобов'язаний подати заявку до Установи\nі повідомити її про наміри здійснити таке патентування.\nУ разі відсутності заборони протягом 3 місяців від дати\nнадходження цього повідомлення до Установи заявку на одержання\nпатенту на винахід (корисну модель) може бути подано в орган\nіноземної держави.\nУстанова може в необхідних випадках дозволити запатентувати\nвинахід (корисну модель) в іноземних державах раніше зазначеного\nстроку.\n3. Якщо патентування винаходу провадиться за процедурою\nДоговору про патентну кооперацію, міжнародна заявка подається до\nУстанови.\nСтаття 38. Державне стимулювання створення та використання\nвинаходів (корисних моделей)\nДержава стимулює створення і використання винаходів (корисних\nмоделей), встановлює винахідникам і особам, які використовують їх,\nпільгові умови оподаткування та кредитування, надає їм інші пільги\nвідповідно до чинного законодавства України.\nВинахідникам високоефективних використовуваних винаходів\n(корисних моделей) може присвоюватися почесне звання \"Заслужений\nвинахідник України\".\n1. Заявки на видачу патентів України на винаходи строком дії\nп'ять років без проведення експертизи по суті (далі - патенти\nстроком дії п'ять років), подані відповідно до Постанови Верховної\nРади України від 23 грудня 1993 року \"Про введення в дію Закону\nУкраїни \"Про охорону прав на винаходи і корисні моделі\"\n( 3769-12 ), діловодство за якими не було завершено до 31 жовтня\n1998 року, розглядаються Установою як заявки на видачу\nдеклараційних патентів на винаходи.\n2. За заявками на видачу патентів строком дії п'ять років, за\nякими до 31 жовтня 1998 року було прийнято рішення про видачу\nпатенту, але не здійснено державну реєстрацію і публікацію\nвідомостей про видачу патентів, Установа видає деклараційні\nпатенти на винаходи і публікує відомості про їх видачу за умови\nсплати відповідного збору.\nВласники патентів на винаходи строком дії п'ять років можуть\nподавати клопотання про проведення кваліфікаційної експертизи і\nперетворення патенту в порядку, встановленому для деклараційних\nпатентів статтею 26 цього Закону.\n1. Цей Закон набирає чинності з дня його опублікування.\n2. Встановити, що до приведення законодавства у відповідність\nіз цим Законом інші закони та нормативно-правові акти\nзастосовуються у частині, що не суперечить цьому Закону.\n3. Кабінету Міністрів України у тримісячний строк з дня\nнабрання чинності цим Законом подати до Верховної Ради України\nпропозиції про приведення законодавчих актів України у\nвідповідність з цим Законом.\n4. Встановити, що після набрання чинності цим Законом\nвтрачають чинність:\nПостанова Верховної Ради України від 19 січня 1995 року \"Про\nзатвердження Положення про порядок оформлення та використання прав\nна винаходи, корисні моделі і промислові зразки, що становлять\nдержавну таємницю\" ( 4/95-ВР ) (Відомості Верховної Ради України,\n1995 р., N 3, ст. 23);\nабзаци десятий і одинадцятий пункту 3 і пункт 4 Постанови\nВерховної Ради України від 23 грудня 1993 року ( 3769-12 ) \"Про\nвведення в дію Закону України \"Про охорону прав на винаходи і\nкорисні моделі\" (Відомості Верховної Ради України, 1994 р., N 7,\nст. 33; 1997 р., N 40, ст. 269)\"."
    }
  ],
  "definitions": []
}