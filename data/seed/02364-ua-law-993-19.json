{
  "id": "ua-law-993-19",
  "type": "statute",
  "title": "Закон України (993-19)",
  "title_en": "",
  "short_name": "993-19",
  "status": "in_force",
  "issued_date": "2016-02-04",
  "url": "https://zakon.rada.gov.ua/laws/show/993-19",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Кримінального кодексу України щодо удосконалення захисту професійної діяльності журналістів\n\n(Відомості Верховної Ради (ВВР), 2016, № 12, ст.135)\n\nВерховна Рада України постановляє:\n\n1. Внести до Кримінального кодексу України (Відомості Верховної Ради України, 2001 р., № 25-26, ст. 131) такі зміни:\n\n1) частину другу статті 163 викласти в такій редакції:\n\n\"2. Ті самі дії, вчинені повторно або щодо державних чи громадських діячів, журналіста, або вчинені службовою особою, або з використанням спеціальних засобів, призначених для негласного зняття інформації, -\n\nкараються позбавленням волі на строк від трьох до семи років\";\n\n2) статтю 171 викласти в такій редакції:\n\n\" Стаття 171. Перешкоджання законній професійній діяльності журналістів\n\n1. Незаконне вилучення зібраних, опрацьованих, підготовлених журналістом матеріалів і технічних засобів, якими він користується у зв’язку із своєю професійною діяльністю, незаконна відмова у доступі журналіста до інформації, незаконна заборона висвітлення окремих тем, показу окремих осіб, критики суб’єкта владних повноважень, а так само будь-яке інше умисне перешкоджання здійсненню журналістом законної професійної діяльності -\n\nкараються штрафом до п’ятдесяти неоподатковуваних мінімумів доходів громадян або арештом на строк до шести місяців, або обмеженням волі на строк до трьох років.\n\n2. Вплив у будь-якій формі на журналіста з метою перешкоджання виконанню ним професійних обов’язків або переслідування журналіста у зв’язку з його законною професійною діяльністю -\n\nкараються штрафом до двохсот неоподатковуваних мінімумів доходів громадян або арештом на строк до шести місяців, або обмеженням волі на строк до чотирьох років.\n\n3. Дії, передбачені частиною другою цієї статті, якщо вони були вчинені службовою особою з використанням свого службового становища або за попередньою змовою групою осіб, -\n\nкараються штрафом від двохсот до п’ятисот неоподатковуваних мінімумів доходів громадян або обмеженням волі на строк до п’яти років, з позбавленням права обіймати певні посади чи займатися певною діяльністю на строк до трьох років або без такого\".\n\n2. Цей Закон набирає чинності з дня, наступного за днем його опублікування.\n\nПрезидент України\n\nП.ПОРОШЕНКО\n\nм. Київ\n\n4 лютого 2016 року\n\n№ 993-VIII\n\nПро внесення змін до Кримінального кодексу України щодо удосконалення захисту професійної діяльності журналістів\nЗакон України від 04.02.2016 № 993–VIII\n\nПрийняття від 04.02.2016\nПостійна адреса:\nhttps://zakon.rada.gov.ua/go/993-19\nЗаконодавство України\nстаном на 22.02.2026\n\nчинний"
    }
  ],
  "definitions": []
}