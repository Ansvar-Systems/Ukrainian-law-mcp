{
  "id": "ua-law-1282-12",
  "type": "statute",
  "title": "Закон України (1282-12)",
  "title_en": "",
  "short_name": "1282-12",
  "status": "in_force",
  "issued_date": "1991-07-03",
  "url": "https://zakon.rada.gov.ua/laws/show/1282-12",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення термінів",
      "content": "Для цілей цього Закону терміни вживаються в такому значенні:\nіндексація грошових доходів населення - встановлений законами та іншими нормативно-правовими актами України механізм підвищення грошових доходів населення, що дає можливість частково або повністю відшкодовувати подорожчання споживчих товарів і послуг;\nіндекс споживчих цін - показник, що характеризує динаміку загального рівня цін на товари та послуги, які купує населення для невиробничого споживання;\nпоріг індексації - величина індексу споживчих цін, яка надає підстави для проведення індексації грошових доходів населення."
    },
    {
      "provision_ref": "art2",
      "section": "2",
      "title": "Стаття 2. Об'єкти індексації грошових доходів населення",
      "content": "Індексації підлягають грошові доходи громадян, одержані ними в гривнях на території України і які не мають разового характеру:\nпенсії;\nстипендії;\nоплата праці (грошове забезпечення);\nсуми виплат, що здійснюються відповідно до законодавства про загальнообов’язкове державне соціальне страхування, крім щомісячних страхових виплат потерпілим на виробництві (з урахуванням виплат на необхідний догляд за потерпілим) та членам їхніх сімей і пенсій, які індексуються відповідно до закону за цими видами страхування;\nсуми відшкодування шкоди, заподіяної фізичній особі каліцтвом або іншим ушкодженням здоров’я, а також суми, що виплачуються особам, які мають право на відшкодування шкоди у разі втрати годувальника, крім суми виплат, що здійснюються відповідно до законодавства про загальнообов’язкове державне соціальне страхування;\nрозмір аліментів, визначений судом у твердій грошовій сумі.\nКабінет Міністрів України може встановлювати інші об'єкти індексації, що не передбачені частиною першою цієї статті.\nСоціальні виплати, що мають цільовий і разовий характер (допомога при народженні дитини, допомога на поховання, матеріальна допомога, одноразова допомога при виході на пенсію тощо), а також допомога у зв'язку з вагітністю і пологами індексації не підлягають. Підтримка купівельної спроможності провадиться шляхом підвищення розміру зазначених виплат.\nПідтримка купівельної спроможності соціальних виплат, які визначаються залежно від прожиткового мінімуму, здійснюється шляхом перегляду їх розміру у зв'язку із зростанням прожиткового мінімуму відповідно до законодавства.\nІндексація пенсій проводиться у порядку, визначеному Кабінетом Міністрів України, із застосуванням коефіцієнта збільшення, що визначається відповідно до абзаців другого і третього частини другої статті 42 Закону України \"Про загальнообов’язкове державне пенсійне страхування\".\nІндексації підлягають грошові доходи населення у межах прожиткового мінімуму, встановленого для відповідних соціальних і демографічних груп населення.\nПідтримка купівельної спроможності винагород, компенсаційних та інших виплат, що сплачуються резидентами Дія Сіті працівникам та гіг-спеціалістам, забезпечується встановленою Законом України \"Про стимулювання розвитку цифрової економіки в Україні\" вимогою до резидентів Дія Сіті щодо забезпечення визначеного таким законом розміру середньої місячної винагороди працівників та гіг-спеціалістів, а також періодичними переглядами розміру винагороди, що здійснюються резидентами Дія Сіті в межах їх компетенції."
    },
    {
      "provision_ref": "art3",
      "section": "3",
      "title": "Стаття 3. Обчислення індексу споживчих цін",
      "content": "Індекс споживчих цін обчислюється центральним органом виконавчої влади, що реалізує державну політику у сфері статистики, і не пізніше 10 числа місяця, що настає за звітним, публікується в офіційних періодичних виданнях."
    },
    {
      "provision_ref": "art4",
      "section": "4",
      "title": "Стаття 4. Підстави для проведення індексації",
      "content": "Індексація грошових доходів населення проводиться в разі, коли величина індексу споживчих цін перевищила поріг індексації, який установлюється в розмірі 103 відсотка.\nОбчислення індексу споживчих цін для індексації грошових доходів населення провадиться наростаючим підсумком, починаючи з місяця введення в дію цього Закону.\nДля проведення подальшої індексації грошових доходів населення обчислення індексу споживчих цін починається за місяцем, у якому індекс споживчих цін перевищив поріг індексації, зазначений у частині першій цієї статті.\nПідвищення грошових доходів населення у зв'язку з індексацією здійснюється з першого числа місяця, що настає за місяцем, у якому опубліковано індекс споживчих цін.\nУ разі якщо грошові доходи населення підвищено з урахуванням прогнозного рівня інфляції випереджаючим шляхом, при визначенні обсягу підвищення грошових доходів у зв'язку із індексацією враховується рівень такого підвищення у порядку, визначеному Кабінетом Міністрів України."
    },
    {
      "provision_ref": "art5",
      "section": "5",
      "title": "Стаття 5. Джерела коштів на проведення індексації грошових доходів населення",
      "content": "Підприємства, установи та організації підвищують розміри оплати праці у зв'язку з індексацією за рахунок власних коштів.\nПідприємства, установи та організації, що фінансуються чи дотуються з Державного бюджету України, підвищують розміри оплати праці (грошового забезпечення) у зв'язку з індексацією за рахунок власних коштів і коштів Державного бюджету України.\nОб'єднання громадян підвищують розміри оплати праці за рахунок власних коштів.\nІндексація виплат, що здійснюються відповідно до законодавства про загальнообов'язкове державне соціальне страхування (крім пенсій), інших видів соціальної допомоги проводиться відповідно за рахунок фондів загальнообов'язкового державного соціального страхування, а також за рахунок коштів Державного бюджету України.\nІндексація пенсій проводиться за рахунок джерел, з яких здійснюється їх фінансування.\nІндексація стипендій особам, які навчаються, проводиться за рахунок джерел, з яких вони сплачуються.\nПроведення індексації грошових доходів населення здійснюється у межах фінансових ресурсів бюджетів усіх рівнів та бюджетів фондів загальнообов’язкового державного соціального страхування на відповідний рік.\nІндексація розміру аліментів, визначеного судом у твердій грошовій сумі, проводиться за рахунок коштів платника аліментів."
    },
    {
      "provision_ref": "art6",
      "section": "6",
      "title": "Стаття 6. Державні гарантії підвищення грошових доходів населення у зв'язку із зростанням цін",
      "content": "У разі виникнення обставин, передбачених статтею 4 цього Закону грошові доходи населення визначаються як результат добутку розміру доходу, що підлягає індексації в межах прожиткового мінімуму для відповідних соціальних і демографічних груп населення, та величини індексу споживчих цін.\nПорядок проведення індексації грошових доходів населення визначається Кабінетом Міністрів України.\nВиключно цим Законом регулюються питання виключення об’єктів індексації грошових доходів населення, визначених статтею 2 цього Закону."
    },
    {
      "provision_ref": "art7",
      "section": "7",
      "title": "Стаття 7. Індексація грошових доходів населення за рішенням органів місцевого самоврядування",
      "content": "За рішенням органів місцевого самоврядування за рахунок коштів відповідного місцевого бюджету може здійснюватися індексація грошових доходів населення з урахуванням регіонального індексу споживчих цін, якщо він не нижчий, ніж у цілому по Україні, та в межах регіонального прожиткового мінімуму для працездатної особи, затвердженого в розмірі, не нижчому від встановленого відповідно до Закону України \"Про прожитковий мінімум\"."
    },
    {
      "provision_ref": "art8",
      "section": "8",
      "title": "Стаття 8. Порядок перегляду розмірів державних соціальних гарантій та гарантій оплати праці",
      "content": "Перегляд розмірів державних соціальних гарантій та гарантій оплати праці відповідно до умов, визначених цим Законом, здійснюється уповноваженими на це органами протягом місяця, у якому виникли підстави для перегляду.\nЗа наявності підстав, визначених цим Законом, право населення на реалізацію зазначених гарантій не залежить від прийняття рішень відповідними органами."
    },
    {
      "provision_ref": "art9",
      "section": "9",
      "title": "Стаття 9. Порядок фінансування здійснення індексації грошових доходів населення",
      "content": "Індексація грошових доходів населення здійснюється за місцем їх отримання за рахунок відповідних коштів.\nІндексація розміру аліментів, визначеного судом у твердій грошовій сумі, здійснюється підприємствами, установами, організаціями, фізичними особами, фізичними особами - підприємцями, які проводять відповідні відрахування аліментів із доходу платника аліментів.\nУ разі коли дохід, що виплачується одним підприємством, установою, організацією, формується з різних джерел, сума додаткового доходу від індексації виплачується за рахунок кожного джерела пропорційно його частці в загальному доході."
    },
    {
      "provision_ref": "art10",
      "section": "10",
      "title": "Стаття 10. Порядок врахування об'єктів індексації",
      "content": "Індексація доходів працюючого населення проводиться за основним місцем роботи. Доходи від роботи за сумісництвом, на умовах погодинної оплати поза основним місцем роботи індексуються в розмірі, що з урахуванням оплати праці за основним місцем роботи не перевищує прожиткового мінімуму для працездатної особи.\nОплата праці студентів та учнів денних відділень навчальних закладів індексується в розмірі, що з урахуванням стипендії не перевищує прожиткового мінімуму для працездатної особи."
    },
    {
      "provision_ref": "art11",
      "section": "11",
      "title": "Стаття 11. Участь громадськості в роботі по підготовці проведення індексації грошових доходів населення",
      "content": "Представники професійних спілок та їх об'єднань, жіночих, молодіжних, ветеранських громадських організацій та громадських організацій споживачів беруть участь у спостереженнях за зміною цін і тарифів на товари та послуги, що реалізуються населенню, та у спостереженнях за зміною рівнів заробітної плати працівників галузей народного господарства.\nПорядок участі представників громадських організацій у зазначених спостереженнях визначається Кабінетом Міністрів України."
    },
    {
      "provision_ref": "art12",
      "section": "12",
      "title": "Стаття 12. Громадські експертні ради з питань індексації",
      "content": "При Кабінеті Міністрів України, обласних державних адміністраціях, виконавчих органах міських рад міст Києва та Севастополя за участю представників органів виконавчої влади та органів місцевого самоврядування і громадських організацій, зазначених у статті 11 цього Закону, можуть створюватися громадські експертні ради з питань індексації"
    },
    {
      "provision_ref": "art13",
      "section": "13",
      "title": "Стаття 13. Гласність у роботі по встановленню індексу споживчих цін",
      "content": "Щомісячні звіти центрального органу виконавчої влади, що реалізує державну політику у сфері статистики, про результати спостережень за зміною цін і тарифів на товари та послуги, що реалізуються населенню, та про результати спостережень за зміною рівнів заробітної плати працівників галузей економіки публікуються в газеті \"Урядовий кур'єр\"."
    },
    {
      "provision_ref": "art14",
      "section": "14",
      "title": "Стаття 14. Контроль за додержанням законодавства про індексацію грошових доходів населення",
      "content": "Контроль за додержанням законодавства про індексацію грошових доходів населення здійснюється відповідними державними органами, органами місцевого самоврядування."
    },
    {
      "provision_ref": "art15",
      "section": "15",
      "title": "Стаття 15. Відповідальність за порушення законодавства про індексацію грошових доходів населення",
      "content": "За порушення законодавства про індексацію грошових доходів населення винні особи притягаються до відповідальності відповідно до закону."
    },
    {
      "provision_ref": "art16",
      "section": "16",
      "title": "Стаття 16. Порядок вирішення спорів з питань індексації грошових доходів населення",
      "content": "Спори, що виникають з питань індексації грошових доходів населення, вирішуються у судовому порядку."
    },
    {
      "provision_ref": "art17",
      "section": "17",
      "title": "Стаття 17. Прикінцеві положення",
      "content": "1. Цей Закон набирає чинності з 1 січня 2003 року.\n2. До приведення законодавства України у відповідність із цим Законом закони та інші нормативно-правові акти застосовуються у частині, що не суперечить цьому Закону.\n3. Кабінету Міністрів України у тримісячний строк з дня набрання чинності цим Законом:\nвнести до Верховної Ради України пропозиції щодо приведення законодавчих актів у відповідність із цим Законом;\nпривести свої рішення у відповідність із цим Законом;\nзабезпечити приведення центральними органами виконавчої влади прийнятих ними нормативно-правових актів у відповідність із цим Законом.\nГолова Верховної Ради\n\nУкраїнської РСР\nЛ.КРАВЧУК"
    }
  ],
  "definitions": []
}