{
  "id": "ua-law-249-95",
  "type": "statute",
  "title": "Про музеї та музейну справу",
  "title_en": "",
  "short_name": "249/95-ВР",
  "status": "in_force",
  "issued_date": "1995-06-29",
  "url": "https://zakon.rada.gov.ua/laws/show/249/95-ВР",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Основні терміни та їх визначення",
      "content": "У цьому Законі наведені нижче терміни вживаються у такому значенні:\nасортиментний кабінет (кімната зразків виробів) - приміщення на підприємствах, у яких зберігаються унікальні зібрання художніх виробів, наукові колекції, інші колекції або окремі зразки виробів, що мають історичну, художню, науково-технічну цінність;\nзберігання - один з основних видів діяльності музею щодо створення матеріальних умов і правових засад, за яких забезпечується збереження музейних предметів та музейних колекцій;\nконсервація - здійснення комплексу організаційних, науково обґрунтованих заходів щодо забезпечення захисту музейних предметів та предметів музейного значення від подальших руйнувань, збереження їх автентичності з мінімальним втручанням у їх існуючий вигляд;\nкультурні цінності - об'єкти матеріальної та духовної культури, що мають художнє, історичне, етнографічне та наукове значення і підлягають збереженню, відтворенню, охороні, перелік яких визначено Законом України \"Про вивезення, ввезення та повернення культурних цінностей\";\nмузеєфікація - сукупність науково обґрунтованих заходів щодо приведення об'єктів культурної спадщини до стану, придатного для екскурсійного відвідування;\nмузей - науково-дослідний та культурно-освітній заклад, створений для вивчення, збереження, використання та популяризації музейних предметів та музейних колекцій з науковою та освітньою метою, залучення громадян до надбань національної та світової культурної спадщини;\nмузейна колекція - сукупність музейних предметів, що об'єднані однією або кількома спільними ознаками;\nмузейна справа - спеціальний вид наукової та культурно-освітньої діяльності, що включає комплектування, зберігання, охорону та використання музеями культурних цінностей та об'єктів культурної спадщини України, в тому числі їх консервацію, реставрацію, музеєфікацію, наукове вивчення, експонування та популяризацію;\nмузейне зібрання - сукупність музейних колекцій та музейних предметів, а також пов'язаних з ними бібліотечних фондів, архівів, каталогів та наукової документації музею;\nмузейний облік - один з основних напрямів роботи музею, що здійснюється шляхом ведення фондово-облікової документації (у тому числі в електронному вигляді), яка містить назву предмета (прізвище автора твору), датування, місце створення, дату надходження до музею, матеріал, техніку виготовлення, короткий опис, наукову атрибуцію, стан збереження, облікові позначення та забезпечує можливість їх ідентифікації, правовий статус музейних предметів і музейних колекцій;\nмузейний предмет - культурна цінність, якість або особливі ознаки якої роблять необхідним для суспільства її збереження, вивчення та публічне представлення;\nМузейний фонд України - сукупність окремих музейних предметів, музейних колекцій, музейних зібрань, які постійно зберігаються на території України, незалежно від їх походження та форм власності, а також музейних предметів і музейних колекцій, що знаходяться за межами України і є власністю України або відповідно до міжнародних договорів підлягають поверненню в Україну;\nохорона музеїв - система правових, організаційних та фінансово-економічних заходів, що забезпечують недоторканність музейного приміщення і музейного зібрання;\nпредмет музейного значення - культурна цінність, особливі ознаки якої є підставою для внесення її до Музейного фонду України та набуття статусу музейного предмета з метою збереження, вивчення і публічного представлення;\nреставрація - здійснення комплексу науково обґрунтованих заходів щодо зміцнення фізичного стану та поліпшення зовнішнього вигляду, розкриття найбільш характерних ознак, відновлення втрачених або пошкоджених елементів музейних предметів та предметів музейного значення із забезпеченням збереження їх автентичності."
    },
    {
      "provision_ref": "art2",
      "section": "2",
      "title": "Стаття 2. Музейна справа та основні напрями діяльності музеїв",
      "content": "Музейна справа уособлює національну музейну політику, музеєзнавство та музейну практику.\nОсновними напрямами діяльності музеїв є науково-дослідна, культурно-освітня діяльність, комплектування музейних зібрань, експозиційна, фондова, видавнича, реставраційна, виставкова, пам'яткоохоронна робота, а також діяльність, пов'язана з науковою атрибуцією, експертизою, класифікацією, державною реєстрацією та усіма видами оцінки предметів, які можуть бути визначеними як культурні цінності, з метою включення до Музейного фонду України."
    },
    {
      "provision_ref": "art3",
      "section": "3",
      "title": "Стаття 3. Національна музейна політика",
      "content": "Національна музейна політика - це сукупність основних напрямів і засад діяльності держави і суспільства в галузі музейної справи.\nОсновними напрямами національної музейної політики є:\nзбереження та державна підтримка Музейного фонду України;\nповернення в Україну культурних цінностей народу, які знаходяться за її межами;\nзабезпечення соціально-економічних, правових і наукових умов для ефективної діяльності музеїв;\nсприяння формуванню сучасної інфраструктури музейної справи;\nпідтримка і розвиток мережі музеїв;\nзабезпечення підготовки та підвищення фахової кваліфікації музейних кадрів, їх правовий і соціальний захист;\nбюджетне фінансування (у тому числі на дольових засадах) і пріоритетне матеріально-технічне забезпечення розробки і реалізації державних, регіональних і місцевих програм розвитку музейної справи;\nзабезпечення охорони музеїв;\nпідтримка фундаментальних і прикладних наукових досліджень, пов'язаних з музейною справою;\nсприяння міжнародному співробітництву в галузі музейної справи."
    },
    {
      "provision_ref": "art4",
      "section": "4",
      "title": "Стаття 4. Законодавство України про музеї та музейну справу",
      "content": "Законодавство України про музеї та музейну справу базується на Конституції України і складається з цього Закону та інших нормативно-правових актів.\nЯкщо міжнародним договором, згода на обов'язковість якого надана Верховною Радою України, встановлено інші правила, ніж ті, що передбачені законодавством України про музеї та музейну справу, то застосовуються правила міжнародного договору."
    },
    {
      "provision_ref": "art5",
      "section": "5",
      "title": "Стаття 5. Національні, регіональні та профільні організації музеїв України. Участь у міжнародних організаціях",
      "content": "Музеї України мають право об'єднуватись у національні, регіональні та профільні організації (спілки, асоціації тощо), вступати до міжнародних музейних організацій і фондів."
    },
    {
      "provision_ref": "art6",
      "section": "6",
      "title": "Стаття 6. Види музеїв",
      "content": "За своїм профілем музеї поділяються на природничі (антропологічні, біологічні, ботанічні, геологічні, зоологічні, мінералогічні, палеонтологічні), історичні (загальноісторичні, військово-історичні, історії релігії, історико-побутові, археологічні, етнографічні), літературні, художні (образотворчого, декоративно-прикладного, народного, сучасного мистецтва), мистецькі (театральні, музичні, музеї кіно), науково-технічні, комплексні (краєзнавчі, екомузеї), галузеві тощо.\nНа основі об'єктів культурної спадщини, пам'яток природи, їх територій можуть створюватися музеї просто неба та меморіальні музеї-садиби.\nМузею, що є у державній чи комунальній власності, який має музейні колекції загальнодержавного значення, набув міжнародного визнання і є провідним культурно-освітнім та науково-дослідним закладом у відповідних профільних групах музейної мережі України, у встановленому законодавством порядку може бути надано статус національного музею України."
    },
    {
      "provision_ref": "art7",
      "section": "7",
      "title": "Стаття 7. Створення музеїв",
      "content": "Музеї можуть засновуватися на будь-яких формах власності, передбачених законами. Засновниками музеїв можуть бути відповідні органи виконавчої влади, органи місцевого самоврядування, юридичні та фізичні особи.\nРішення про створення музеїв приймають їх засновники.\nДля створення музею засновники повинні забезпечити:\nформування музейного зібрання;\nматеріальну базу - відповідно обладнані приміщення для зберігання, консервації та реставрації музейних предметів, для експозицій і виставок, для проведення культурно-освітньої роботи, роботи наукових працівників музею, а також приміщення для забезпечення належного рівня обслуговування відвідувачів;\nумови для охорони музею, оснащення його засобами охоронної та пожежної сигналізації;\nфінансування та кадри для належного його функціонування;\nроботу музею за чітким розкладом.\nМузеї є юридичними особами, крім тих, що створюються і діють у складі підприємств, установ, організацій та закладів освіти.\nЗасновники музею можуть створювати філії та відділи музею, що не є юридичними особами.\nЗемельні ділянки, інші природні ресурси, необхідні для створення музею, надаються в користування у встановленому законодавством порядку.\nМузеї можуть створюватись і діяти в усіх організаційно-правових формах."
    },
    {
      "provision_ref": "art7-1",
      "section": "7-1",
      "title": "Стаття 7-1. Особливості діяльності Національного музею Голодомору-геноциду",
      "content": "Національний музей Голодомору-геноциду є державним науково-дослідним, науково-методичним та культурно-освітнім закладом культури, який належить до сфери управління центрального органу виконавчої влади, що реалізує державну політику у сферах культури та мистецтв (далі - орган управління), і провадить свою діяльність відповідно до статуту Національного музею Голодомору-геноциду, який затверджується органом управління.\nОсновними напрямами діяльності Національного музею Голодомору-геноциду є увічнення та вшанування пам’яті жертв Голодомору, проведення наукових досліджень, пов’язаних з Голодомором як злочином геноциду, висвітлення його причин і наслідків, комплектування, збереження та популяризація музейних предметів, які свідчать про Голодомор, а також інші напрями, визначені статутом Національного музею Голодомору-геноциду.\nУ Національному музеї Голодомору-геноциду діє:\nнаглядова рада - спеціальний наглядовий орган, що здійснює нагляд за діяльністю Національного музею Голодомору-геноциду, його посадових осіб та діє в межах повноважень, передбачених статутом Національного музею Голодомору-геноциду відповідно до норм цього Закону;\nекспертна рада - консультативно-дорадчий орган, який координує наукову діяльність Національного музею Голодомору-геноциду."
    },
    {
      "provision_ref": "art7-2",
      "section": "7-2",
      "title": "Стаття 7-2. Наглядова рада Національного музею Голодомору-геноциду",
      "content": "Наглядова рада Національного музею Голодомору-геноциду (далі - наглядова рада) є спеціальним наглядовим органом, що діє на постійній основі з метою забезпечення в його діяльності балансу інтересів держави, суспільства та суб’єктів діяльності у сфері культури, дотримання принципів законності, незалежності, об’єктивності, відкритості, прозорості, доступності для громадськості.\nПорядок формування наглядової ради визначається статутом Національного музею Голодомору-геноциду відповідно до норм цього Закону.\nСклад наглядової ради формується із дванадцяти членів, строк повноважень яких становить п’ять років. Перший склад наглядової ради затверджується рішенням органу управління. Наступні склади наглядової ради затверджуються у порядку, визначеному статутом Національного музею Голодомору-геноциду. Наглядова рада є повноважною за умови призначення не менш як дев’яти її членів.\nНаглядову раду очолює голова, який має одного заступника. Голова та заступник голови наглядової ради обираються наглядовою радою з числа її членів.\nОдна і та сама особа не може бути призначеною членом наглядової ради на два строки поспіль. Член наглядової ради не зараховується до штату Національного музею Голодомору-геноциду.\nСклад наглядової ради формується з українських та міжнародних експертів, науковців, представників українських громадських об’єднань, міжнародних організацій та/або міжнародних неурядових організацій, громадських організацій закордонних українців, нащадків жертв Голодомору 1932-1933 років в Україні та інших компетентних осіб у сфері культури та політики національної пам’яті, які мають бездоганну ділову репутацію, високий суспільний авторитет, є визнаними фахівцями у сфері своєї професійної діяльності. До складу наглядової ради входять шість членів, запропонованих українськими громадськими об’єднаннями, та шість членів, запропонованих міжнародними організаціями та/або міжнародними неурядовими організаціями, громадськими організаціями закордонних українців.\nЧленами наглядової ради не можуть бути державні службовці.\nНе може бути членом наглядової ради особа:\nяка за рішенням суду визнана недієздатною або дієздатність якої обмежена;\nяка має судимість за вчинення кримінального правопорушення, не зняту чи не погашену в установленому законом порядку;\nна яку протягом останнього року перед днем працевлаштування було накладено адміністративне стягнення за вчинення правопорушення, пов’язаного з корупцією.\nРішення наглядової ради приймається за результатами обговорення шляхом відкритого голосування з урахуванням пропозицій, висловлених членами наглядової ради. Рішення наглядової ради вважається прийнятим, якщо за нього проголосувало не менше двох третин членів від її складу, визначеного частиною третьою цієї статті.\nДо основних повноважень наглядової ради належить:\nнадання керівництву Національного музею Голодомору-геноциду пропозицій (рекомендацій) щодо удосконалення його діяльності;\nсприяння залученню додаткових джерел фінансування діяльності Національного музею Голодомору-геноциду;\nздійснення контролю за дотриманням Національним музеєм Голодомору-геноциду положень його статуту;\nпогодження рішень генерального директора Національного музею Голодомору-геноциду (далі - генеральний директор) щодо укладення договорів (контрактів) на суму, що перевищує 500 розмірів мінімальної заробітної плати, встановленої на 1 січня звітного (податкового) року;\nздійснення контролю за:\nвиконанням генеральним директором обов’язків, визначених статутом Національного музею Голодомору-геноциду та укладеним в установленому порядку контрактом;\nпровадженням фінансово-господарської діяльності Національного музею Голодомору-геноциду.\nНаглядова рада має й інші повноваження, передбачені статутом Національного музею Голодомору-геноциду.\nНаглядова рада має право:\nзаслуховувати генерального директора з питань діяльності Національного музею Голодомору-геноциду;\nзвертатися із запитами до центральних та місцевих органів виконавчої влади, органів місцевого самоврядування, підприємств, установ та організацій з питань, що належать до компетенції наглядової ради;\nнадавати генеральному директору пропозиції щодо утворення експертної ради;\nпроводити моніторинг стану матеріально-технічного та фінансового забезпечення Національного музею Голодомору-геноциду;\nінші права, передбачені статутом Національного музею Голодомору-геноциду."
    },
    {
      "provision_ref": "art7-3",
      "section": "7-3",
      "title": "Стаття 7-3. Експертна рада Національного музею Голодомору-геноциду",
      "content": "Основною метою діяльності експертної ради Національного музею Голодомору-геноциду (далі - експертна рада) є вдосконалення науково-дослідної, екскурсійно-освітньої, експозиційно-виставкової, інформаційно-видавничої, науково-фондової та методичної роботи Національного музею Голодомору-геноциду.\nПорядок формування експертної ради визначається статутом Національного музею Голодомору-геноциду відповідно до норм цього Закону.\nСклад експертної ради формується із дванадцяти членів, строк повноважень яких становить п’ять років, та затверджується рішенням органу управління.\nЕкспертну раду очолює голова, який має одного заступника. Голова та заступник голови експертної ради обираються експертною радою з числа її членів. До складу експертної ради входять шість експертів та/або науковців, запропонованих українськими громадськими об’єднаннями та науковими установами, та шість експертів та/або науковців, запропонованих міжнародними організаціями та/або міжнародними неурядовими організаціями та іноземними науковими установами. Експертна рада є повноважною за умови призначення не менш як дев’яти її членів.\nРішення експертної ради приймається за результатами обговорення шляхом відкритого голосування з урахуванням пропозицій, висловлених членами експертної ради. Рішення експертної ради вважається прийнятим, якщо за нього проголосувало не менше двох третин членів від її складу, визначеного частиною третьою цієї статті.\nПовноваження експертної ради визначаються статутом Національного музею Голодомору-геноциду відповідно до норм цього Закону.\nДо основних повноважень експертної ради належить надання керівництву Національного музею Голодомору-геноциду пропозицій щодо:\nорганізації та проведення наукових досліджень документів архівних фондів, зокрема іноземних держав;\nінтеграції у світовий науковий простір Національного музею Голодомору-геноциду, розширення та удосконалення міжнародного наукового співробітництва;\nрозроблення дизайн-проектів та технічних проектів експозицій Національного музею Голодомору-геноциду.\nЕкспертна рада має й інші повноваження, передбачені статутом Національного музею Голодомору-геноциду.\nЕкспертна рада має право:\nотримувати в установленому порядку від генерального директора та керівників наукових структурних підрозділів інформацію і матеріали, необхідні для виконання покладених на експертну раду завдань;\nзалучати для проведення незалежної оцінки результатів наукової діяльності Національного музею Голодомору-геноциду провідних вчених, представників українських та іноземних закладів вищої освіти;\nінформувати орган управління про стан наукової діяльності Національного музею Голодомору-геноциду, подавати йому пропозиції щодо вжиття заходів для усунення виявлених порушень;\nінші права, передбачені статутом Національного музею Голодомору-геноциду."
    },
    {
      "provision_ref": "art8",
      "section": "8",
      "title": "Стаття 8. Статут музею",
      "content": "Музей діє на підставі статуту (положення), що затверджується його засновником чи засновниками.\nУ статуті (положенні) музею визначаються:\nназва музею, його статус, склад засновників, їх права та обов'язки;\nорганізаційна структура, основні завдання та напрями діяльності;\nджерела надходження коштів і їх використання, склад майна музею, порядок його реорганізації та ліквідації, умови збереження музейного зібрання у разі ліквідації музею;\nінші умови діяльності музею."
    },
    {
      "provision_ref": "art9",
      "section": "9",
      "title": "Стаття 9. Державна реєстрація музеїв",
      "content": "Державна реєстрація музеїв незалежно від форм власності проводиться за їх місцезнаходженням відповідно до закону.\nМузеї, створені у складі підприємств, установ, організацій, закладів освіти, реєстрації не підлягають. Порядок обліку таких музеїв визначає центральний орган виконавчої влади, що забезпечує формування державної політики у сферах культури та мистецтв."
    },
    {
      "provision_ref": "art10",
      "section": "10",
      "title": "Стаття 10. Ліквідація та реорганізація музеїв",
      "content": "Ліквідація музеїв здійснюється за рішенням засновника, а також за рішенням суду у випадках, передбачених чинним законодавством.\nУ разі ліквідації музеїв, що засновані на державній і комунальній формах власності, порядок подальшого використання їх музейних зібрань визначає засновник за погодженням з центральним органом виконавчої влади, що забезпечує формування державної політики у сферах культури та мистецтв. У разі ліквідації підприємства, установи та організації, при (у складі) яких діють музеї, а також у разі ліквідації музеїв, які діяли на громадських засадах, їх музейні зібрання та колекції асортиментних кабінетів, окремі предмети музейного значення, придбані за кошти державного та місцевих бюджетів, передаються до відповідних профільних музеїв у порядку, передбаченому Положенням про Музейний фонд України . У разі ліквідації музеїв, заснованих на приватній формі власності, переважне право на придбання музейних зібрань за інших рівних умов має держава.\nРеорганізація (злиття, приєднання, поділ, виділення, перетворення) музеїв може відбуватися відповідно до чинного законодавства.\nУ разі реорганізації (злиття, приєднання, поділу, виділу, перетворення) музеїв, що засновані на державній і комунальній формах власності, порядок подальшого використання їх музейних зібрань визначає засновник за погодженням з центральним органом виконавчої влади, що забезпечує формування державної політики у сферах культури та мистецтв."
    },
    {
      "provision_ref": "art11",
      "section": "11",
      "title": "Стаття 11. Музейна територія",
      "content": "Територія, відведена для музею, належить до земель історико-культурного призначення. На цій території та в музейних будівлях (спорудах) забороняється діяльність, що суперечить його функціональному призначенню або може негативно впливати на стан зберігання музейного зібрання, та інша діяльність, несумісна з діяльністю музею як закладу культури.\nТериторія, відведена для музею, підлягає просторово-функціональному зонуванню.\nНа території, відведеній для музею, згідно із статутом музею може бути виділено зони:\nзаповідна - для зберігання і охорони найбільш цінних історико-культурних, меморіальних комплексів та окремих об'єктів;\nекспозиційна - для стаціонарного демонстрування великогабаритних музейних предметів і використання в культурно-пізнавальних цілях;\nнаукова - для проведення науково-дослідної роботи;\nрекреаційна - для відпочинку відвідувачів музею та їх обслуговування, зокрема розташування музейних крамниць, буфетів, кафе, інших пунктів громадського харчування, проведення мистецьких, культурно-освітніх заходів, гостьових місць для паркування автомобілів;\nгосподарська - для розміщення допоміжних господарських об'єктів, місць для паркування службових автомобілів та інших транспортних засобів."
    },
    {
      "provision_ref": "art12",
      "section": "12",
      "title": "Стаття 12. Користування природними ресурсами",
      "content": "Музей здійснює користування землею, іншими природними ресурсами та несе відповідальність за дотримання норм щодо їх охорони і раціонального використання згідно з чинним законодавством."
    },
    {
      "provision_ref": "art13",
      "section": "13",
      "title": "Стаття 13. Фінансування музеїв",
      "content": "Фінансування музеїв залежно від форм власності здійснюється за рахунок коштів відповідно державного бюджету, місцевих бюджетів, благодійних внесків фізичних та юридичних осіб, інших джерел, не заборонених законодавством.\nБюджетні призначення та кошти, одержані від додаткових джерел фінансування музеїв, не підлягають вилученню протягом бюджетного періоду, крім випадків, передбачених законом. Кошти, що надійшли з додаткових джерел фінансування, не впливають на обсяги бюджетного фінансування державних та комунальних музеїв.\nСума витрат на забезпечення охорони музеїв обов'язково визначається в державному та місцевих бюджетах і вноситься до переліку захищених статей видатків загального фонду бюджетів.\nДодатковими джерелами фінансування музеїв є:\nкошти, що надходять від господарської діяльності, надання платних послуг, у тому числі за відвідування музеїв і виставок;\nкошти, одержувані за науково-дослідні та інші види робіт, які виконує музейний заклад на замовлення підприємств, установ, організацій, об’єднань громадян та громадян;\nдоходи від реалізації сувенірної продукції, предметів народних художніх промислів, видавничої діяльності, від надання в оренду приміщень, споруд, обладнання;\nплата за кіно- і фотозйомки;\nгранти, благодійні внески, добровільні пожертвування, грошові внески, матеріальні цінності, одержані від фізичних і юридичних осіб, у тому числі іноземних;\nкошти, отримані державними і комунальними музеями як відсотки на залишок власних надходжень, отриманих як плата за послуги, що надаються ними згідно з основною діяльністю, благодійні внески та гранти і розміщених на поточних рахунках, відкритих у банках державного сектору;\nінші джерела, в тому числі валютні надходження, відповідно до законодавства України.\n\"Розмір плати за надання платних послуг встановлюється державним і комунальним музеєм щороку у національній валюті України.\nПерелік платних послуг, які можуть надаватися державними і комунальними музеями, затверджується Кабінетом Міністрів України.\nПорядок надання платних послуг музеями, заснованими на державній та комунальній формі власності, затверджується центральним органом виконавчої влади, що забезпечує формування державної політики у сфері культури.\nУ разі одержання коштів від надання платних послуг, добровільних пожертвувань фізичних і юридичних осіб, у тому числі іноземних, з інших джерел, не заборонених законодавством, бюджетні асигнування державних і комунальних музеїв не зменшуються\"."
    },
    {
      "provision_ref": "art14",
      "section": "14",
      "title": "Стаття 14. Матеріально-технічне забезпечення музеїв",
      "content": "Власники музеїв зобов'язані забезпечувати їх будівлями (спорудами), збудованими за спеціальними проектами, або іншими упорядкованими приміщеннями, що відповідають вимогам функціонування музеїв, а також відповідним обладнанням та транспортом.\nПриміщення музеїв, що є у державній чи комунальній власності, передаються їм на праві оперативного управління. Воно може бути вилучене лише за умови надання музею іншого рівноцінного приміщення. У разі вилучення приміщення музею, що є пам'яткою культурної спадщини, рішення про його вилучення приймається за погодженням з центральним органом виконавчої влади, що забезпечує формування державної політики у сферах культури та мистецтв.\nПід час проектування та експлуатації музейних приміщень враховуються потреби дітей, осіб з інвалідністю, громадян похилого віку в доступі до культурної спадщини.\nМузеям надається пріоритетне право на використання споруд, комплексів (ансамблів) та визначних місць, що є пам'ятками культурної спадщини."
    },
    {
      "provision_ref": "art15",
      "section": "15",
      "title": "Стаття 15. Музейний фонд України",
      "content": "Музейний фонд України є національним багатством, невід'ємною складовою культурної спадщини України, що охороняється законом.\nМузейні предмети Музейного фонду України є культурними цінностями, що постійно зберігаються на території України та за її межами або згідно з міжнародними договорами підлягають поверненню в Україну.\nМузеї, юридичні і фізичні особи зобов'язані забезпечувати збереженість Музейного фонду України та сприяти його поповненню.\nПоложення про Музейний фонд України затверджується Кабінетом Міністрів України.\nМузейні предмети, музейні колекції та музейні зібрання державної частини Музейного фонду України передаються музеям на праві узуфрукта державного майна або на іншому речовому праві, передбаченому законом."
    },
    {
      "provision_ref": "art15-1",
      "section": "15-1",
      "title": "Стаття 15-1. Склад Музейного фонду України",
      "content": "Музейний фонд України складається з державної і недержавної частини.\nДо державної частини Музейного фонду України належать музейні предмети, музейні колекції, музейні зібрання, що є державною власністю, зберігаються у державних музеях, у тому числі музейні предмети, музейні колекції, музейні зібрання, що зберігаються в музеях, які належать до сфери управління місцевих органів виконавчої влади та органів місцевого самоврядування, а також у музеях, створених при підприємствах, в установах, організаціях і закладах освіти державної та комунальної форм власності чи у їх складі. До державної частини Музейного фонду України належать також предмети музейного значення, що підлягають внесенню до державної частини Музейного фонду України, музейні колекції, музейні зібрання, що зберігаються на підприємствах, в установах та організаціях державної і комунальної форм власності.\nДо недержавної частини Музейного фонду України належать музейні предмети, музейні колекції, музейні зібрання, що зберігаються в музеях приватної форми власності, музеях підприємств, установ, організацій приватної форми власності та не віднесені або не підлягають віднесенню до державної частини Музейного фонду України, зокрема предмети музейного значення, що підлягають внесенню до недержавної частини Музейного фонду України та є власністю релігійних організацій, громадян та об'єднань громадян."
    },
    {
      "provision_ref": "art15-2",
      "section": "15-2",
      "title": "Стаття 15-2. Особливості здійснення права власності на музейні предмети, музейні колекції, музейні зібрання, предмети музейного значення Музейного фонду України",
      "content": "Музейні предмети, музейні колекції, музейні зібрання, віднесені до державної частини Музейного фонду України, не підлягають відчуженню, за винятком обміну на інші музейні предмети, музейні колекції, музейні зібрання. Рішення про обмін музейних предметів, музейних колекцій, музейних зібрань, що належать до державної частини Музейного фонду України, приймається центральним органом виконавчої влади, що реалізує державну політику у сферах культури та мистецтв.\nУ разі передачі майнових комплексів музеїв з державної у комунальну власність музейні предмети, музейні колекції та музейні зібрання залишаються у державній власності і належать до державної частини Музейного фонду України.\nПерелік музеїв (у тому числі музеїв системи Національної академії наук України, Українського товариства охорони пам'яток історії та культури, Педагогічного товариства України, інших самоврядних організацій), у яких зберігаються музейні предмети, музейні колекції, музейні зібрання, що є державною власністю і належать до державної частини Музейного фонду України, затверджується Кабінетом Міністрів України.\nМузейні предмети, музейні колекції, музейні зібрання, що належать до державної частини Музейного фонду України, та предмети музейного значення, що підлягають внесенню до державної частини Музейного фонду України, не підлягають приватизації та не можуть бути предметом застави. Музейні предмети, музейні колекції, музейні зібрання, що належать до недержавної частини Музейного фонду України, та предмети музейного значення, що підлягають внесенню до недержавної частини Музейного фонду України, не можуть бути предметом застави, якщо заставодержатель - іноземний громадянин або особа без громадянства, яка не проживає в Україні.\nУ разі продажу музейних предметів, музейних колекцій, музейних зібрань, що належать до недержавної частини Музейного фонду України, держава має переважне право на їх придбання, яке реалізується центральними органами виконавчої влади, що забезпечують формування та реалізують державну політику у сферах культури та мистецтв або уповноваженими ним державними музеями."
    },
    {
      "provision_ref": "art16",
      "section": "16",
      "title": "Стаття 16. Музейні предмети Музейного фонду України у складі Державного реєстру національного культурного надбання",
      "content": "Унікальні музейні предмети, музейні колекції, музейні зібрання Музейного фонду України та предмети музейного значення, що підлягають внесенню до Музейного фонду України і мають виняткове художнє, історичне, етнографічне та наукове значення, незалежно від форми власності і місця зберігання вносяться центральним органом виконавчої влади, що реалізує державну політику у сферах культури та мистецтв до Державного реєстру національного культурного надбання.\nПоложення про Державний реєстр національного культурного надбання затверджується Кабінетом Міністрів України.\nПорядок віднесення музейних предметів Музейного фонду України до Державного реєстру національного культурного надбання та умови їх зберігання затверджуються центральним органом виконавчої влади, що забезпечує формування державної політики у сферах культури та мистецтв."
    },
    {
      "provision_ref": "art17",
      "section": "17",
      "title": "Стаття 17. Облік, зберігання і використання документів Національного архівного фонду",
      "content": "Облік, зберігання і використання документів Національного архівного фонду, що зберігаються в музеях, здійснюються відповідно до цього Закону та Закону України \"Про Національний архівний фонд та архівні установи\"."
    },
    {
      "provision_ref": "art18",
      "section": "18",
      "title": "Стаття 18. Формування державної частини Музейного фонду України",
      "content": "Формування державної частини Музейного фонду України здійснюється шляхом:\nпридбання в установленому порядку предметів музейного значення центральними органами виконавчої влади, що забезпечують формування та реалізують державну політику у сферах культури та мистецтв, іншими центральними і місцевими органами виконавчої влади, органами місцевого самоврядування за рахунок коштів державного і місцевих бюджетів та музеями - за рахунок коштів державного і місцевих бюджетів та інших джерел, не заборонених законодавством;\nбезоплатної передачі предметів музейного значення підприємствами, установами, організаціями, об'єднаннями громадян та громадянами;\nпередачі обернених відповідно до законодавства України у дохід держави музейних предметів, предметів музейного значення;\nпередачі в установленому порядку предметів музейного значення, виявлених під час археологічних, етнографічних, науково-природничих та інших експедицій, будівельних, ремонтних або реставраційних робіт, у тому числі з дорогоцінних металів і дорогоцінних каменів, та скарбів;\nповернення в Україну розшуканих музейних предметів, музейних колекцій, музейних зібрань та предметів музейного значення, які були незаконно вивезені;\nпередачі предметів музейного значення, вилучених на митниці;\nпоповнення музейних зібрань іншими способами, передбаченими законодавством.\nВіднесення предметів музейного значення до Музейного фонду України здійснюється у порядку, передбаченому Положенням про Музейний фонд України , на підставі проведення музеями відповідної наукової експертизи.\nПорядок віднесення музейних предметів, музейних колекцій, музейних зібрань та предметів музейного значення до державної частини Музейного фонду України визначається Кабінетом Міністрів України.\nФормування державної частини Музейного фонду України та забезпечення поповнення експозицій музеїв здійснюють центральні органи виконавчої влади, що забезпечують формування та реалізують державну політику у сферах культури та мистецтв."
    },
    {
      "provision_ref": "art19",
      "section": "19",
      "title": "Стаття 19. Облік музейних предметів та предметів музейного значення",
      "content": "Музейні предмети та предмети музейного значення, які зберігаються в музеях незалежно від форм власності та підпорядкування, а також предмети музейного значення, які зберігаються на підприємствах, в установах, організаціях державної та комунальної форми власності, підлягають обліку в порядку, встановленому Кабінетом Міністрів України.\nФорми облікових документів затверджуються центральним органом виконавчої влади, що забезпечує формування державної політики у сферах культури та мистецтв.\nФондово-облікова документація підлягає довічному зберіганню."
    },
    {
      "provision_ref": "art20",
      "section": "20",
      "title": "Стаття 20. Переміщення музейних предметів та предметів музейного значення",
      "content": "Переміщення музейних предметів Музейного фонду України та предметів музейного значення здійснюється відповідно до Положення про Музейний фонд України ."
    },
    {
      "provision_ref": "art21",
      "section": "21",
      "title": "Стаття 21. Збереження Музейного фонду України",
      "content": "З метою збереження музейних предметів, музейних колекцій, музейних зібрань та предметів музейного значення власники або уповноважені ними органи зобов'язані створити належні умови, у тому числі спеціальний науково обґрунтований режим їх зберігання, та здійснювати консервацію і реставрацію.\nВимоги до умов зберігання та обліку музейних предметів, музейних колекцій визначає центральний орган виконавчої влади, що забезпечує формування державної політики у сферах культури та мистецтв.\nЗнищення музейних предметів та предметів музейного значення Музейного фонду України забороняється.\nУ разі втрати або руйнування музейних предметів, що належать до державної частини Музейного фонду України, вони можуть вилучатися з фондово-облікової документації лише за рішенням центрального органу виконавчої влади, що забезпечує формування державної політики у сферах культури та мистецтв на підставі висновків експертно-фондової комісії."
    },
    {
      "provision_ref": "art22",
      "section": "22",
      "title": "Стаття 22. Порядок вивезення за межі України музейних предметів, музейних колекцій, музейних зібрань, що належать до державної частини Музейного фонду України, та предметів музейного значення, що підлягають внесенню до державної частини Музейного фонду України",
      "content": "Вивезення за межі України музейних предметів, музейних колекцій, музейних зібрань, що належать до державної частини Музейного фонду України, та предметів музейного значення, що підлягають внесенню до державної частини Музейного фонду України, забороняється, крім випадків тимчасового їх перебування за кордоном для експонування на виставках, реставрації або проведення наукової експертизи на підставі свідоцтва на право вивезення (тимчасового вивезення) культурних цінностей відповідно до Закону України \"Про вивезення, ввезення та повернення культурних цінностей\" та за погодженням з центральним органом виконавчої влади у сфері культури і туризму."
    },
    {
      "provision_ref": "art23",
      "section": "23",
      "title": "Стаття 23. Страхування музейних предметів, музейних колекцій, музейних зібрань Музейного фонду України та предметів музейного значення, що підлягають внесенню до Музейного фонду України",
      "content": "Музейні предмети, музейні колекції, музейні зібрання Музейного фонду України та предмети музейного значення, що підлягають внесенню до Музейного фонду України, які тимчасово вивозяться за межі України для експонування, реставрації або проведення наукової експертизи, підлягають страхуванню або наданню державних гарантій фінансового покриття будь-якого ризику країною, яка такі предмети приймає, на період їх перебування за межами музею, в якому вони зберігаються.\nПорядок встановлення їх оціночної та страхової вартості визначають центральний орган виконавчої влади, що забезпечує формування державної політики у сферах культури та мистецтв, та центральний орган виконавчої влади, що забезпечує формування державної політики у сфері державного фінансового контролю."
    },
    {
      "provision_ref": "art24",
      "section": "24",
      "title": "Стаття 24. Консервація і реставрація музейних предметів Музейного фонду України",
      "content": "Консервацію і реставрацію музейних предметів Музейного фонду України здійснюють спеціалізовані установи та організації, реставраційні підрозділи музеїв та окремі реставратори, які мають кваліфікаційну категорію за відповідною спеціальністю.\nПорядок їх консервації і реставрації визначається центральним органом виконавчої влади, що забезпечує формування державної політики у сферах культури та мистецтв.\nДержава сприяє проведенню реставрації музейних предметів, предметів музейного значення недержавної частини Музейного фонду України у державних реставраційних закладах.\nЗ метою проведення атестації реставраторів та присвоєння їм відповідної кваліфікаційної категорії утворюється атестаційна комісія. Положення про атестаційну комісію та її персональний склад затверджуються центральним органом виконавчої влади, що забезпечує формування державної політики у сферах культури та мистецтв.\nОргани виконавчої влади та органи місцевого самоврядування сприяють підготовці реставраторів, розвитку мережі спеціалізованих реставраційних закладів."
    },
    {
      "provision_ref": "art25",
      "section": "25",
      "title": "Стаття 25. Міжнародна діяльність музеїв",
      "content": "Музеї України беруть участь у міжнародному культурному співробітництві в галузі музейної справи на основі багатосторонніх та двосторонніх угод.\nУчасть музеїв у міжнародному культурному співробітництві здійснюється у встановленому порядку шляхом:\nпроведення спільних наукових досліджень на основі розробки і реалізації міжнародних наукових програм;\nздійснення взаємного обміну музейною інформацією, виставками, вивчення міжнародного досвіду організації музейної справи;\nпроведення міжнародних конференцій, конгресів, симпозіумів, виставок та участі в них;\nорганізації спільної підготовки музейних працівників, розвитку видавничої діяльності;\nздійснення іншої спільної діяльності відповідно до угод, якщо вона не суперечить законодавству України та міжнародним договорам України."
    },
    {
      "provision_ref": "art26",
      "section": "26",
      "title": "Стаття 26. Державне управління музеями",
      "content": "Центральний орган виконавчої влади, що забезпечує формування державної політики у сферах культури та мистецтв, у межах своїх повноважень:\nзабезпечує формування та реалізацію державної політики у сфері музейної справи;\nформує вимоги щодо державного статистичного обліку музеїв, створених на території України;\nздійснює організаційно-методичне керівництво, сприяє розвитку сучасної інфраструктури музейної справи, розвитку музейної мережі, створює спеціалізовані організаційні структури, наукові установи для науково-методичного та матеріально-технічного забезпечення музеїв;\nздійснює координацію робіт із створення єдиної інформаційної системи музеїв;\nздійснює інші повноваження, визначені законами та покладені на нього актами Президента України.\nЦентральний орган виконавчої влади, що реалізує державну політику у сферах культури та мистецтв, у межах своїх повноважень:\nорганізовує навчання і підвищення кваліфікації працівників музеїв;\nвизначає потреби держави та нормативи, що гарантують належний рівень музейного обслуговування і доступ громадян до Музейного фонду України;\nздійснює контроль за діяльністю музеїв, заснованих на державній та комунальній формах власності, за станом обліку, зберіганням, охороною, використанням та переміщенням музейних предметів Музейного фонду України, що зберігаються в музеях незалежно від форми власності;\nорганізовує проведення наукових досліджень у сфері музейної справи;\nпорушує перед власником музейних предметів та музейних колекцій питання щодо поліпшення умов зберігання;\nнаправляє запити з метою отримання інформації про музейні предмети та музейні колекції;\nу разі потреби сприяє передачі музейних предметів, музейних колекцій та предметів музейного значення, що належать до недержавної частини Музейного фонду України, на тимчасове зберігання до державних музеїв;\nздійснює інші повноваження, визначені законами та покладені на нього актами Президента України.\nІнші центральні та місцеві органи виконавчої влади та органи місцевого самоврядування здійснюють керівництво музеями, що перебувають у сфері їх управління.\nМісцеві органи виконавчої влади та органи місцевого самоврядування несуть відповідальність за матеріально-технічне та фінансове забезпечення музеїв, що перебувають у сфері їх управління.\nКерівники державних та комунальних музеїв призначаються на посаду шляхом укладення з ними контракту на п’ять років за результатами конкурсу.\nПорядок проведення конкурсу та вимоги до кандидатів на посаду керівника державного чи комунального музею визначаються статтями 21 -1 -21 -5 Закону України \"Про культуру\".\nОсобливості призначення на посаду керівників державних та комунальних музеїв на тимчасово окупованих територіях Донецької та Луганської областей, Автономної Республіки Крим та міста Севастополя визначаються частиною другою статті 21 Закону України \"Про культуру\"."
    },
    {
      "provision_ref": "art27",
      "section": "27",
      "title": "Стаття 27. Самоврядування музеїв",
      "content": "Музеї мають право створювати органи самоврядування: вчені, наглядові, методичні, музейно-педагогічні, художні, реставраційні та інші ради, залучаючи до їх діяльності фахівців різного профілю."
    },
    {
      "provision_ref": "art28",
      "section": "28",
      "title": "Стаття 28. Гарантії прав і законних інтересів працівників музеїв",
      "content": "Правовий і соціальний захист працівників музеїв забезпечується державою і засновниками музеїв згідно із законодавством.\nПрацівники музеїв мають право на:\nдіяльність відповідно до фаху та кваліфікації в музеях незалежно від форм власності;\nзахист у судовому порядку права інтелектуальної власності на результати наукової діяльності в галузі музейної справи;\nбезкоштовне користування довідково-інформаційною, бібліотечною і архівною базами музеїв України та відвідування музейних закладів;\nучасть у науково-дослідній роботі музеїв, у конференціях, семінарах, наукових читаннях;\nпідвищення кваліфікації, перепідготовку, вільний вибір програми, форм навчання, стажування в інших музеях, в тому числі за кордоном;\nатестацію з метою одержання кваліфікаційної категорії, порядок проведення якої визначається центральним органом виконавчої влади, що забезпечує формування державної політики у сферах культури та мистецтв;\nдопомогу на оздоровлення при наданні щорічної відпустки у розмірі посадового окладу, грошову винагороду за сумлінну працю та зразкове виконання трудових обов'язків, а також матеріальну допомогу для вирішення соціально-побутових питань та доплату за вислугу років у розмірах та порядку, встановлених Кабінетом Міністрів України;\nгрошову винагороду за сумлінну працю та зразкове виконання трудових обов'язків і матеріальну допомогу для вирішення соціально-побутових питань у розмірі та порядку, що встановлюються Кабінетом Міністрів України;\nбезплатне користування у межах встановлених норм житлом з опаленням і освітленням, якщо вони проживають у селах і селищах;\nвимогу до юридичних і фізичних осіб про припинення дій, що загрожують збереженню музейних предметів, музейних колекцій Музейного фонду України та предметів музейного значення.\nПільги на безплатне користування житлом з опаленням та освітленням, передбачені частиною другою цієї статті, надаються за умови, якщо розмір середньомісячного сукупного доходу сім’ї в розрахунку на одну особу за попередні шість місяців не перевищує величини доходу, який дає право на податкову соціальну пільгу у порядку, визначеному Кабінетом Міністрів України."
    },
    {
      "provision_ref": "art29",
      "section": "29",
      "title": "Стаття 29. Гарантії майнових прав музеїв",
      "content": "Держава гарантує захист майнових прав музеїв усіх форм власності. Вилучення державою у музеїв їх фондів та іншого закріпленого за ними майна може здійснюватися лише у випадках, передбачених законами України.\nМузеї, що є у державній чи комунальній власності, не підлягають приватизації.\nДержава гарантує забезпечення охорони музеїв державної та комунальної форм власності.\nЦентральний орган виконавчої влади, що забезпечує формування та реалізує державну політику у сферах культури та мистецтв, з переліку музеїв, затвердженого Кабінетом Міністрів України відповідно до частини третьої статті 15 -2 цього Закону, визначає музей, якому музейні предмети, музейні колекції та музейні зібрання, що є державною власністю і належать до державної частини Музейного фонду України, передаються на постійне або тимчасове зберігання в порядку, передбаченому Положенням про Музейний фонд України ."
    },
    {
      "provision_ref": "art30",
      "section": "30",
      "title": "Стаття 30. Відповідальність за шкоду, завдану музею або музейному зібранню",
      "content": "Матеріальна шкода, завдана музею або музейному зібранню громадянами чи юридичними особами, відшкодовується згідно з чинним законодавством."
    },
    {
      "provision_ref": "art31",
      "section": "31",
      "title": "Стаття 31. Відповідальність за порушення законодавства України про музеї та музейну справу",
      "content": "Особи, винні у порушенні законодавства про музеї та музейну справу, несуть відповідальність згідно з чинним законодавством.\nЛ.КУЧМА"
    }
  ],
  "definitions": []
}