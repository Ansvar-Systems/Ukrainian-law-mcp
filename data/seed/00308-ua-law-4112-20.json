{
  "id": "ua-law-4112-20",
  "type": "statute",
  "title": "Закон України (4112-20)",
  "title_en": "",
  "short_name": "4112-20",
  "status": "in_force",
  "issued_date": "2024-12-04",
  "url": "https://zakon.rada.gov.ua/laws/show/4112-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Податкового кодексу України та деяких законів України щодо врахування положень Рекомендацій Ради Організації економічного співробітництва та розвитку стосовно податкових заходів для подальшої боротьби з підкупом іноземних посадових осіб у міжнародних ділових операціях\n\n(Відомості Верховної Ради (ВВР), 2025, № 19, ст.61)\n\nВерховна Рада України постановляє:\n\nI. Внести до Податкового кодексу України (Відомості Верховної Ради України, 2011 р., №№ 13-17, ст. 112) такі зміни:\n\n1. Пункт 14.1 статті 14 доповнити підпунктами 14.1.241 -2 -14.1.241 -4 такого змісту:\n\n\"14.1.241 -2 . термін \"неправомірна вигода\" вживається у значенні, наведеному у примітці до статті 364 -1 Кримінального кодексу України;\n\n14.1.241 -3 . термін \"службова особа\" для цілей застосування передбачених цим Кодексом податкових наслідків у зв’язку з наданням неправомірної вигоди означає будь-яку особу з переліку осіб, визначених пунктом 1 примітки до статті 364 та/або приміткою до статті 369 -2 Кримінального кодексу України, а також будь-яку службову особу іноземної держави;\n\n14.1.241 -4 . термін \"службова особа іноземної держави\" означає будь-яку особу з переліку осіб, визначених частиною четвертою статті 18 Кримінального кодексу України та/або пунктом 2 примітки до статті 364 Кримінального кодексу України\".\n\n2. Пункт 19 -1 .1 статті 19 -1 доповнити підпунктом 19 -1 .1.53 -2 такого змісту:\n\n\"19 -1 .1.53 -2 . повідомляють Національне антикорупційне бюро України про:\n\nфакти зазначення платником податків у податковій декларації з податку на прибуток підприємств різниці, визначеної підпунктом 140.6.1 пункту 140.6 статті 140 цього Кодексу, або об’єкта оподаткування, визначеного підпунктом 141.9 -1 .2.16 підпункту 141.9 -1 .2 пункту 141.9 -1 статті 141 цього Кодексу;\n\nобставини (факти), що можуть свідчити про здійснення операцій з метою надання неправомірної вигоди службовій особі іноземної держави, виявлені під час документальних перевірок платників податків;\n\nвипадки отримання від компетентних органів іноземної держави інформації, що свідчить про здійснення операцій з метою надання неправомірної вигоди службовій особі іноземної держави\".\n\n3. Статтю 22 доповнити пунктом 22.2 такого змісту:\n\n\"22.2. Забороняється зменшувати об’єкт оподаткування (дохід (прибуток), його частину) на суму витрат в операціях:\n\nздійснених з метою надання неправомірної вигоди службовій особі (у тому числі службовій особі іноземної держави), та/або\n\nза сукупністю умов здійснення яких виникають підстави вважати, що наявні обставини (факти) можуть свідчити про здійснення таких операцій з метою надання неправомірної вигоди службовій особі (у тому числі службовій особі іноземної держави).\n\nЗабороняється застосовувати положення цього Кодексу, що можуть призвести до зменшення об’єкта оподаткування щодо результатів операцій, передбачених абзацами другим і третім цього пункту, в тому числі до їх оподаткування у складі об’єкта оподаткування за ставкою податку, меншою за базову (основну) ставку, а також використовувати інші податкові пільги щодо таких операцій чи їх результатів.\n\nВимоги цього пункту не обмежують застосування інших положень цього Кодексу щодо особливостей визначення об’єкта оподаткування у разі ведення платником податків діяльності, забороненої законом чи здійснення якої є підставою для застосування заходів кримінально-правового характеру або притягнення до кримінальної відповідальності платника податків та/або його посадових осіб відповідно до закону\".\n\n4. Пункт 44.4 статті 44 доповнити абзацом другим такого змісту:\n\n\"У разі отримання платником податків згідно з пунктом 86.14 статті 86 цього Кодексу від контролюючого органу інформації про виявлені обставини (факти), що можуть свідчити про здійснення операцій з метою надання неправомірної вигоди службовій особі іноземної держави, документи, визначені пунктом 44.1 цієї статті, якщо вони підтверджують зазначені обставини (факти) та/або є підставою для відображення в обліку операцій, пов’язаних із зазначеними обставинами (фактами), зберігають протягом строків, передбачених пунктом 44.3 цієї статті, збільшених на 1095 днів\".\n\n5. У статті 50 :\n\n1) доповнити пунктом 50.1 -1 такого змісту:\n\n\"50.1 -1 . У разі отримання платником податків згідно з пунктом 86.14 статті 86 цього Кодексу від контролюючого органу інформації про виявлені обставини (факти), що можуть свідчити про здійснення операцій з метою надання неправомірної вигоди службовій особі іноземної держави, і при визначенні об’єкта оподаткування були враховані витрати за результатами таких операцій (для резидентів Дія Сіті - платників податку на особливих умовах - щодо операцій), що призвело до зменшення об’єкта оподаткування та/або заниження податкового зобов’язання, такий платник має право подати до контролюючого органу уточнюючий розрахунок за відповідний податковий (звітний) період, у якому зазначені витрати призвели до зменшення об’єкта оподаткування та/або заниження податкового зобов’язання.\n\nУ разі подання уточнюючого розрахунку згідно з абзацом першим цього пункту платник податків зобов’язаний нарахувати і сплатити суму недоплати та штраф у розмірі 9 відсотків такої суми до подання такого уточнюючого розрахунку. Уточнюючий розрахунок подається протягом 90 календарних днів з дати отримання від контролюючого органу повідомлення згідно з пунктом 86.14 статті 86 цього Кодексу.\n\nПодання уточнюючого розрахунку з підстав та в порядку, визначених абзацом першим цього пункту, після спливу строку, встановленого абзацом другим цього пункту, та до набрання законної сили обвинувальним вироком суду за вчинення кримінального правопорушення, передбаченого статтями 369 , 369 -2 Кримінального кодексу України, стосовно особи - платника податків або будь-яких інших осіб, які діяли від імені та/або в інтересах такого платника податків, але не пізніше 1095 днів після завершення звітного (податкового) періоду, в якому виникло зменшення об’єкта оподаткування та/або заниження податкового зобов’язання, тягне за собою обов’язок платника податку сплатити суму недоплати та штраф у розмірі 18 відсотків такої суми до подання такого уточнюючого розрахунку.\n\nЯкщо операції з надання неправомірної вигоди службовій особі іноземної держави мали вплив на об’єкт оподаткування податком на прибуток підприємств у кількох податкових (звітних) періодах, такий розрахунок подається за кожний такий період з урахуванням показників уточнюючих розрахунків, поданих за попередні податкові (звітні) періоди\";\n\n2) у пункті 50.3 слова \"поданої за період, що перевірявся, або\" замінити словами і цифрами \"поданої за період, що перевірявся, крім випадку подання уточнюючого розрахунку згідно з вимогами пункту 50.1 -1 цієї статті, або\".\n\n6. Пункт 72.1 статті 72 доповнити підпунктом 72.1.8 такого змісту:\n\n\"72.1.8. з Єдиного державного реєстру судових рішень - обвинувальні вироки суду, що набрали законної сили, за вчинення кримінальних правопорушень, передбачених статтями 369 , 369 -2 Кримінального кодексу України, стосовно осіб - платників податків або будь-яких інших осіб, які діяли від імені та/або в інтересах таких платників податків, із зазначенням у тексті вироку відомостей, що не можуть бути розголошені у текстах судових рішень, відкритих для загального доступу в Єдиному державному реєстрі судових рішень\".\n\n7. Пункт 78.1 статті 78 доповнити підпунктом 78.1.28 такого змісту:\n\n\"78.1.28. стосовно платника податків або будь-яких інших осіб, які діяли від імені та/або в інтересах платника податків, набрав законної сили обвинувальний вирок суду за вчинення кримінального правопорушення, передбаченого статтями 369 , 369 -2 Кримінального кодексу України, і наслідком таких діянь могло стати зменшення об’єкта оподаткування та/або заниження податкового зобов’язання, визначених згідно з вимогами цього Кодексу.\n\nДокументальна позапланова перевірка з підстав, визначених цим підпунктом, проводиться без дотримання строку давності, визначеного абзацами першим і другим пункту 102.1 статті 102 цього Кодексу, та незалежно від того, чи проводилися документальні перевірки такого платника податків з відповідного податку, щодо якого могло бути допущено зменшення об’єкта оподаткування та/або заниження податкового зобов’язання, за всі податкові (звітні) періоди, в яких операції платника податків, що можуть бути ідентифіковані на підставі обвинувального вироку суду як такі, що були здійснені з метою надання неправомірної вигоди службовій особі (у тому числі службовій особі іноземної держави), вплинули на показники податкової звітності платника податку\".\n\n8. Статтю 86 доповнити пунктом 86.14 такого змісту:\n\n\"86.14. У разі виявлення контролюючим органом за результатами документальної перевірки обставин (фактів), що можуть свідчити про здійснення операцій з метою надання неправомірної вигоди службовій особі іноземної держави, незалежно від розміру такої вигоди, контролюючий орган надсилає:\n\nНаціональному антикорупційному бюро України повідомлення про виявлення таких обставин (фактів) у порядку інформаційної взаємодії, що визначається центральним органом виконавчої влади, що забезпечує формування та реалізує державну фінансову політику, і Національним антикорупційним бюро України, - протягом 15 робочих днів після завершення документальної перевірки;\n\nплатнику податків інформацію про факт надсилання повідомлення згідно з абзацом другим цього пункту та про зазначені в ньому обставини (факти) у порядку, визначеному статтею 42 цього Кодексу, - наступного робочого дня після надсилання відповідного повідомлення до Національного антикорупційного бюро України.\n\nЗ метою виявлення зазначених обставин (фактів) контролюючий орган керується переліком, оприлюдненим на офіційному веб-сайті Національного антикорупційного бюро України відповідно до пункту 12 частини першої статті 16 Закону України \"Про Національне антикорупційне бюро України\".\n\n9. Статтю 102 доповнити пунктом 102.2 -1 такого змісту:\n\n\"102.2 -1 . Грошове зобов’язання може бути нараховане без дотримання строку давності, визначеного абзацами першим і другим пункту 102.1 цієї статті, якщо стосовно платника податків або будь-якої особи, яка діяла від його імені та/або в його інтересах, набрав законної сили обвинувальний вирок суду за вчинення кримінального правопорушення, передбаченого статтями 369 , 369 -2 Кримінального кодексу України, і наслідком таких діянь могло стати зменшення об’єкта оподаткування та/або заниження податкового зобов’язання, визначених згідно з вимогами цього Кодексу\".\n\n10. Статтю 111 доповнити пунктом 111.6 такого змісту:\n\n\"111.6. Повідомлення платнику податків (або будь-яким іншим особам, які діяли від його імені та/або в його інтересах) про підозру у вчиненні кримінального правопорушення щодо надання неправомірної вигоди не може ґрунтуватися виключно на факті внесення таким платником податків змін до раніше поданої податкової звітності згідно з пунктом 50.1 -1 статті 50 цього Кодексу та/або на факті здійснення ним коригування (збільшення) фінансового результату до оподаткування (прибутку або збитку) згідно з підпунктом 140.6.1 пункту 140.6 статті 140 цього Кодексу, або визначення об’єкта оподаткування відповідно до підпункту 141.9 -1 .2.16 підпункту 141.9 -1 .2 пункту 141.9 -1 статті 141 цього Кодексу\".\n\n11. У статті 120 :\n\n1) в абзаці сьомому пункту 120.3 цифри і слова \"50 розмірів прожиткового мінімуму\" замінити цифрами і словами \"100 розмірів прожиткового мінімуму\";\n\n2) у пункті 120.6 :\n\nв абзаці четвертому слова і цифри \"але не більше 300 розмірів прожиткового мінімуму для працездатної особи, встановленого законом на 1 січня податкового (звітного) року\" замінити словами і цифрами \"але не більше суми, що дорівнює одному з двох значень, що є меншим за розміром, - або 300 розмірів прожиткового мінімуму для працездатної особи, встановленого законом на 1 січня податкового (звітного) року, або 0,5 відсотка суми контрольованих операцій, незадекларованих у поданому звіті про контрольовані операції\";\n\nв абзаці восьмому цифри і слова \"100 розмірів прожиткового мінімуму\" замінити цифрами і словами \"50 розмірів прожиткового мінімуму\".\n\n12. У статті 123 :\n\n1) абзац перший пункту 123.2 після слова і цифр \"пунктом 123.1\" доповнити словами і цифрами \"(крім діянь, передбачених пунктом 123.2 -1 )\";\n\n2) доповнити пунктом 123.2 -1 такого змісту:\n\n\"123.2 -1 . Вчинення платником податків діянь, що зумовили визначення контролюючим органом суми податкового зобов’язання на підставі підпункту 54.3.2 пункту 54.3 статті 54 цього Кодексу із коригуванням фінансового результату до оподаткування відповідних податкових (звітних) періодів на різницю, передбачену підпунктом 140.6.2 пункту 140.6 статті 140 цього Кодексу, або визначення об’єктів оподаткування резидента Дія Сіті - платника податку на особливих умовах за операціями, визначеними підпунктом 141.9 -1 .2.17 підпункту 141.9 -1 .2 пункту 141.9 -1 статті 141 цього Кодексу, або внаслідок неврахування (невизнання) контролюючим органом витрат з підстав, визначених абзацами шостим і сьомим підпункту 177.4.5 пункту 177.4 статті 177 або абзацами шостим і сьомим пункту 178.3 статті 178 цього Кодексу, -\n\nтягне за собою накладення штрафу в розмірі 50 відсотків суми визначеного податкового зобов’язання\".\n\n13. Підпункт 133.4.4 пункту 133.4 статті 133 викласти в такій редакції:\n\n\"133.4.4. Встановлення контролюючим органом відповідно до положень цього Кодексу факту використання неприбутковою організацією доходів (прибутків) для цілей інших, ніж передбачені підпунктом 133.4.2 цього пункту, або встановлення факту використання доходів (прибутків) неприбуткової організації з метою надання неправомірної вигоди під час вчинення кримінального правопорушення, передбаченого статтями 369 , 369 -2 Кримінального кодексу України, прямо чи опосередковано (через третіх осіб), незалежно від розміру неправомірної вигоди, є підставою для виключення такої організації з Реєстру неприбуткових установ та організацій і нарахування податкового зобов’язання з податку на прибуток підприємств, штрафних санкцій і пені відповідно до цього Кодексу. Податкові зобов’язання, штрафні санкції і пеня нараховуються починаючи з першого числа місяця, в якому вчинено таке порушення\".\n\n14. У підпункті 134.1.1 пункту 134.1 статті 134:\n\n1) абзаци восьмий і дев’ятий викласти в такій редакції:\n\n\"Для платників податку, у яких річний дохід від будь-якої діяльності (за вирахуванням непрямих податків), визначений за правилами бухгалтерського обліку, за останній річний звітний період не перевищує 40 мільйонів гривень, об’єкт оподаткування може визначатися без коригування фінансового результату до оподаткування на всі різниці (крім від’ємного значення об’єкта оподаткування минулих податкових (звітних) років та коригувань, визначених підпунктом 140.4.8 пункту 140.4, підпунктом 140.5.16 пункту 140.5, пунктом 140.6 статті 140 цього Кодексу), визначені відповідно до положень цього розділу. Платник податку, у якого річний дохід (за вирахуванням непрямих податків), визначений за правилами бухгалтерського обліку, за останній річний звітний період не перевищує 40 мільйонів гривень, має право прийняти рішення про незастосування коригування фінансового результату до оподаткування на всі різниці (крім від’ємного значення об’єкта оподаткування минулих податкових (звітних) років та коригувань, визначених підпунктом 140.4.8 пункту 140.4, підпунктом 140.5.16 пункту 140.5, пунктом 140.6 статті 140 цього Кодексу), визначені відповідно до положень цього розділу, не більше одного разу протягом безперервної сукупності років, у кожному з яких виконується зазначений критерій щодо розміру доходу. Про прийняте рішення платник податку зазначає у податковій звітності з цього податку, що подається за перший рік такої безперервної сукупності років. У подальші роки такої сукупності років коригування фінансового результату також не застосовуються, крім від’ємного значення об’єкта оподаткування минулих податкових (звітних) років та коригувань, визначених підпунктом 140.4.8 пункту 140.4, підпунктом 140.5.16 пункту 140.5, пунктом 140.6 статті 140 цього Кодексу.\n\nЯкщо у платника податку, який прийняв рішення про незастосування коригування фінансового результату до оподаткування на всі різниці (крім від’ємного значення об’єкта оподаткування минулих податкових (звітних) років та коригувань, визначених підпунктом 140.4.8 пункту 140.4, підпунктом 140.5.16 пункту 140.5, пунктом 140.6 статті 140 цього Кодексу), визначені відповідно до положень цього розділу, в будь-якому наступному році річний дохід (за вирахуванням непрямих податків), визначений за правилами бухгалтерського обліку, за останній річний звітний період перевищує 40 мільйонів гривень, такий платник податку визначає об’єкт оподаткування починаючи з такого року шляхом коригування фінансового результату до оподаткування на всі різниці, визначені відповідно до положень цього розділу\";\n\n2) доповнити абзацом тринадцятим такого змісту:\n\n\"При визначенні об’єкта оподаткування згідно з цим підпунктом не враховуються витрати за результатами операцій, здійснених платником податку з метою надання неправомірної вигоди службовій особі (у тому числі службовій особі іноземної держави). У разі якщо такі витрати визнані платником податку у податковому (звітному) періоді відповідно до національних положень (стандартів) бухгалтерського обліку або міжнародних стандартів фінансової звітності, при визначенні об’єкта оподаткування здійснюється коригування фінансового результату до оподаткування з урахуванням положень пункту 140.6 статті 140 цього Кодексу\".\n\n15. У пункті 136.8 статті 136 слова і цифри \"(крім підпунктів 141.9 -1 .3 і 141.9 -1 .4)\" замінити словами і цифрами \"(крім підпунктів 141.9 -1 .2.16, 141.9 -1 .2.17, 141.9 -1 .3, 141.9 -1 .4)\".\n\n16. Статтю 140 доповнити пунктом 140.6 такого змісту:\n\n\"140.6. Заборона врахування при визначенні об’єкта оподаткування витрат за операціями, здійсненими з метою надання неправомірної вигоди\n\n140.6.1. Фінансовий результат до оподаткування збільшується на суму витрат, визнаних платником податку у бухгалтерському обліку відповідно до національних положень (стандартів) бухгалтерського обліку або міжнародних стандартів фінансової звітності, якщо у платника податку за сукупністю умов здійснення операції є підстави вважати, що наявні обставини (факти) свідчать про здійснення такої операції з метою надання неправомірної вигоди службовій особі (у тому числі службовій особі іноземної держави).\n\nФінансовий результат до оподаткування збільшується за податковий (звітний) період, у якому витрати були визнані платником податку у бухгалтерському обліку відповідно до національних положень (стандартів) бухгалтерського обліку або міжнародних стандартів фінансової звітності.\n\nДля цілей застосування цього підпункту при розгляді обставин (фактів), пов’язаних з відповідною операцією, що можуть свідчити про її здійснення з метою надання неправомірної вигоди службовій особі, платник податку враховує фактичні дії сторін операції та фактичні обставини здійснення операції відповідно до її суті, а для операції, пов’язаної із службовою особою іноземної держави, також керується переліком, оприлюдненим на офіційному веб-сайті Національного антикорупційного бюро України відповідно до пункту 12 частини першої статті 16 Закону України \"Про Національне антикорупційне бюро України\".\n\n140.6.2. Фінансовий результат до оподаткування збільшується на суму витрат, визнаних платником податку у бухгалтерському обліку відповідно до національних положень (стандартів) бухгалтерського обліку або міжнародних стандартів фінансової звітності, якщо контролюючий орган не враховує (не визнає) таку суму витрат, внаслідок того, що відповідно до законодавства встановлено, що операція здійснена від імені та/або в інтересах платника податку з метою надання неправомірної вигоди під час вчинення кримінального правопорушення, передбаченого статтями 369 , 369 -2 Кримінального кодексу України, прямо чи опосередковано (через третіх осіб), незалежно від розміру неправомірної вигоди.\n\nОбов’язок щодо здійснення коригування фінансового результату до оподаткування, передбаченого цим підпунктом, покладається на контролюючий орган. При цьому:\n\nпри визначенні загальної суми витрат, яку контролюючий орган не враховує (не визнає) при обчисленні податкового зобов’язання платника податку, контролюючий орган враховує результати коригування платником податку фінансового результату до оподаткування відповідних податкових (звітних) періодів на різницю, передбачену підпунктом 140.6.1, а також вимоги підпункту 140.6.3 цього пункту щодо відповідної операції;\n\nзагальна сума витрат, яку контролюючий орган не враховує (не визнає) при визначенні податкового зобов’язання платника податку, обчислюється за кожний податковий (звітний) період, в якому такі витрати мали вплив на об’єкт оподаткування, за весь проміжок часу, починаючи з податкового (звітного) періоду, в якому результати здійсненої операції були відображені у бухгалтерському обліку платника податку, до податкового (звітного) періоду (включно), в якому відповідно до законодавства встановлено, що відповідна операція здійснена від імені та/або в інтересах платника податку з метою надання неправомірної вигоди під час вчинення кримінального правопорушення, передбаченого статтями 369 , 369 -2 Кримінального кодексу України, прямо чи опосередковано (через третіх осіб), незалежно від розміру неправомірної вигоди.\n\n140.6.3. При застосуванні положень підпунктів 140.6.1 і 140.6.2 цього пункту до операцій, які здійснювалися із залученням основних засобів та/або нематеріальних активів, фінансовий результат до оподаткування кожного з податкових (звітних) періодів, у якому здійснювалося таке залучення, збільшується на суму амортизації основних засобів та/або нематеріальних активів, розраховану відповідно до положень пункту 138.3 статті 138 цього Кодексу. Таке коригування фінансового результату до оподаткування здійснюється виключно у разі, якщо у відповідному податковому (звітному) періоді на зазначену суму амортизації зменшено фінансовий результат до оподаткування за правилами пункту 138.2 статті 138 цього Кодексу. При цьому сума нарахованої амортизації основних засобів та/або нематеріальних активів відповідно до національних положень (стандартів) бухгалтерського обліку або міжнародних стандартів фінансової звітності, на яку збільшується фінансовий результат до оподаткування згідно з абзацом другим пункту 138.1 статті 138 цього Кодексу, не враховується при визначенні суми витрат для цілей підпунктів 140.6.1 і 140.6.2 цього пункту\".\n\n17. Підпункт 141.9 -1 .2 пункту 141.9 -1 статті 141 доповнити підпунктами 141.9 -1 .2.16 і 141.9 -1 .2.17 такого змісту:\n\n\"141.9 -1 .2.16. операція, якщо за сукупністю умов її здійснення у платника податку є підстави вважати, що наявні обставини (факти) свідчать про здійснення операції з метою надання неправомірної вигоди службовій особі (у тому числі службовій особі іноземної держави).\n\nОб’єкт оподаткування податком на прибуток підприємств за такою операцією оподатковується за базовою (основною) ставкою, визначеною пунктом 136.1 статті 136 цього Кодексу.\n\nДля цілей застосування цього підпункту при розгляді обставин (фактів), пов’язаних з відповідною операцією, що можуть свідчити про її здійснення з метою надання неправомірної вигоди службовій особі, платник податку враховує фактичні дії сторін операції та фактичні обставини здійснення операції відповідно до її суті, а для операції, пов’язаної із службовою особою іноземної держави, також керується переліком, оприлюдненим на офіційному веб-сайті Національного антикорупційного бюро України відповідно до пункту 12 частини першої статті 16 Закону України \"Про Національне антикорупційне бюро України\";\n\n141.9 -1 .2.17. операція, якщо відповідно до законодавства встановлено, що така операція здійснена від імені та/або в інтересах платника податку з метою надання неправомірної вигоди під час вчинення кримінального правопорушення, передбаченого статтями 369 , 369 -2 Кримінального кодексу України, прямо чи опосередковано (через третіх осіб), незалежно від розміру неправомірної вигоди.\n\nОб’єкт оподаткування податком на прибуток підприємств за такою операцією оподатковується за базовою (основною) ставкою, визначеною пунктом 136.1 статті 136 цього Кодексу\".\n\n18. У підпункті 164.2.12 пункту 164.2 статті 164 слово \"хабар\" замінити словами \"неправомірна вигода\".\n\n19. Підпункт 177.4.5 пункту 177.4 статті 177 доповнити абзацами шостим - восьмим такого змісту:\n\n\"витрати, щодо яких за сукупністю умов здійснення операції є підстави вважати, що наявні обставини (факти) свідчать про її здійснення з метою надання неправомірної вигоди службовій особі (у тому числі службовій особі іноземної держави);\n\nвитрати, які контролюючий орган не враховує (не визнає) внаслідок того, що відповідно до законодавства встановлено, що операція здійснена від імені та/або в інтересах платника податку з метою надання неправомірної вигоди під час вчинення кримінального правопорушення, передбаченого статтями 369 , 369 -2 Кримінального кодексу України, прямо чи опосередковано (через третіх осіб), незалежно від розміру неправомірної вигоди.\n\nДля цілей застосування абзацу шостого цього підпункту при розгляді обставин (фактів), пов’язаних з відповідною операцією, що можуть свідчити про її здійснення з метою надання неправомірної вигоди службовій особі, враховуються фактичні дії сторін операції та фактичні обставини здійснення операції відповідно до її суті, а для операції, пов’язаної із службовою особою іноземної держави, також керуються переліком, оприлюдненим на офіційному веб-сайті Національного антикорупційного бюро України відповідно до пункту 12 частини першої статті 16 Закону України \"Про Національне антикорупційне бюро України\".\n\n20. Пункт 178.3 статті 178 доповнити абзацами п’ятим - восьмим такого змісту:\n\n\"Не включаються до складу витрат особи, яка провадить незалежну професійну діяльність:\n\nвитрати, щодо яких за сукупністю умов здійснення операції є підстави вважати, що наявні обставини (факти) свідчать про її здійснення з метою надання неправомірної вигоди службовій особі (у тому числі службовій особі іноземної держави);\n\nвитрати, які контролюючий орган не враховує (не визнає) внаслідок того, що відповідно до законодавства встановлено, що операція здійснена від імені та/або в інтересах платника податку з метою надання неправомірної вигоди під час вчинення кримінального правопорушення, передбаченого статтями 369 , 369 -2 Кримінального кодексу України, прямо чи опосередковано (через третіх осіб), незалежно від розміру неправомірної вигоди.\n\nДля цілей застосування абзацу шостого цього пункту при розгляді обставин (фактів), пов’язаних з відповідною операцією, що можуть свідчити про її здійснення з метою надання неправомірної вигоди службовій особі, враховуються фактичні дії сторін операції та фактичні обставини здійснення операції відповідно до її суті, а для операції, пов’язаної із службовою особою іноземної держави, також керуються переліком, оприлюдненим на офіційному веб-сайті Національного антикорупційного бюро України відповідно до пункту 12 частини першої статті 16 Закону України \"Про Національне антикорупційне бюро України\".\n\n21. Підрозділ 10 розділу XX \"Перехідні положення\" доповнити пунктом 74 такого змісту:\n\n\"74. Положення цього Кодексу щодо обов’язку повідомлення контролюючими органами Національного антикорупційного бюро України, передбаченого підпунктом 19 -1 .1.53 -2 пункту 19 -1 .1 статті 19 -1 цього Кодексу, обов’язку платника податків зберігати документи, визначені пунктом 44.1 статті 44 цього Кодексу, протягом строків, передбачених абзацом другим пункту 44.4 статті 44 цього Кодексу, права платника податків надати уточнюючий розрахунок, обов’язку платника податків нарахувати і сплатити штраф згідно з пунктом 50.1 -1 статті 50 цього Кодексу, повідомлення контролюючими органами Національного антикорупційного бюро України та інформування платника податків згідно з пунктом 86.14 статті 86 цього Кодексу, обов’язку платника податків здійснити коригування (збільшення) фінансового результату до оподаткування (прибутку або збитку) згідно з вимогами підпунктів 140.6.1 та 140.6.3 пункту 140.6 статті 140 цього Кодексу або визначення об’єкта оподаткування відповідно до підпункту 141.9 -1 .2.16 підпункту 141.9 -1 .2 пункту 141.9 -1 статті 141 цього Кодексу, здійснення коригування (збільшення) фінансового результату до оподаткування платника податків контролюючим органом (прибутку або збитку) згідно з вимогами підпунктів 140.6.2 та 140.6.3 пункту 140.6 статті 140 цього Кодексу або визначення об’єкта оподаткування відповідно до підпункту 141.9 -1 .2.17 підпункту 141.9 -1 .2 пункту 141.9 -1 статті 141 цього Кодексу, заборони включення до складу витрат підприємця та до складу витрат особи, яка провадить незалежну професійну діяльність, витрат з підстав, визначених абзацами шостим і сьомим підпункту 177.4.5 пункту 177.4 статті 177 цього Кодексу, чи витрат з підстав, визначених абзацами шостим і сьомим пункту 178.3 статті 178 цього Кодексу, застосовуються з першого податкового (звітного) періоду, наступного за тим, в якому перелік обставин (фактів), що можуть свідчити про здійснення операцій з метою надання неправомірної вигоди службовій особі іноземної держави, буде вперше оприлюднено на офіційному веб-сайті Національного антикорупційного бюро України та буде затверджено порядок, передбачений абзацом другим пункту 86.14 статті 86 цього Кодексу\".\n\nII. Прикінцеві положення\n\n1. Цей Закон набирає чинності через три місяці з дня його опублікування, крім пункту 3 цього розділу, який набирає чинності з дня опублікування цього Закону.\n\n2. Внести зміни до таких законів України:\n\n1) статтю 3 Закону України \"Про доступ до судових рішень\" (Відомості Верховної Ради України, 2006 р., № 15, ст. 128 із наступними змінами) доповнити частиною шостою такого змісту:\n\n\"6. Державна судова адміністрація України забезпечує надання з Єдиного державного реєстру судових рішень центральному органу виконавчої влади, що реалізує державну податкову політику, в електронній формі обвинувальних вироків суду, які набрали законної сили, за вчинення кримінальних правопорушень, передбачених статтями 369 , 369 -2 Кримінального кодексу України, стосовно осіб - платників податків або будь-яких інших осіб, які діяли від імені та/або в інтересах таких платників податків, із зазначенням у тексті вироку відомостей, що не можуть бути розголошені в текстах судових рішень, відкритих для загального доступу в Єдиному державному реєстрі судових рішень\";\n\n2) частину першу статті 16 Закону України \"Про Національне антикорупційне бюро України\" (Відомості Верховної Ради України, 2014 р., № 47, ст. 2051; 2015 р., № 17, ст. 118; 2020 р., № 2, ст. 5) доповнити пунктом 12 такого змісту:\n\n\"12) за результатами аналізу судової практики, міжнародної практики у сфері попередження, виявлення, припинення, розслідування та розкриття корупційних правопорушень формує та затверджує за погодженням із центральним органом виконавчої влади, що забезпечує формування та реалізує державну фінансову політику, перелік обставин (фактів), що можуть свідчити про здійснення операцій з метою надання неправомірної вигоди службовій особі іноземної держави, та оприлюднює його на своєму офіційному веб-сайті\".\n\n3. Кабінету Міністрів України у тримісячний строк з дня опублікування цього Закону забезпечити прийняття міністерствами та іншими центральними органами виконавчої влади нормативно-правових актів, необхідних для реалізації цього Закону.\n\nПрезидент України\n\nВ. ЗЕЛЕНСЬКИЙ\n\nм. Київ\n\n4 грудня 2024 року\n\n№ 4112-IX\n\nПро внесення змін до Податкового кодексу України та деяких законів України щодо врахування положень Рекомендацій Ради Організації економічного співробітництва та розвитку стосовно податкових заходів для подальшої боротьби з підкупом іноземних посадових осіб у міжнародних ділових операціях\nЗакон України від 04.12.2024 № 4112-IX\n\nПрийняття від 04.12.2024\nПостійна адреса:\nhttps://zakon.rada.gov.ua/go/4112-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}