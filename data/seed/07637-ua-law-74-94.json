{
  "id": "ua-law-74-94",
  "type": "statute",
  "title": "Про енергозбереження",
  "title_en": "",
  "short_name": "74/94-ВР",
  "status": "in_force",
  "issued_date": "1994-07-01",
  "url": "https://zakon.rada.gov.ua/laws/show/74/94-ВР",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Завдання законодавства про енергозбереження",
      "content": "Метою законодавства про енергозбереження є регулювання відносин між господарськими суб’єктами, а також між державою і юридичними та фізичними особами у сфері енергозбереження, пов’язаної з видобуванням, переробкою, транспортуванням, зберіганням, виробленням та використанням паливно-енергетичних ресурсів, забезпечення заінтересованості підприємств, організацій та громадян в енергозбереженні, впровадженні енергозберігаючих технологій, розробці і виробництві менш енергоємних машин та технологічного обладнання, закріплення відповідальності юридичних і фізичних осіб у сфері енергозбереження."
    },
    {
      "provision_ref": "art2",
      "section": "2",
      "title": "Стаття 2. Законодавство України про енергозбереження",
      "content": "Відносини у сфері енергозбереження на території України регулюються цим Законом, іншими актами законодавства України."
    },
    {
      "provision_ref": "art3",
      "section": "3",
      "title": "Стаття 3. Основні принципи державної політики енергозбереження",
      "content": "Основними принципами державної політики у сфері енергозбереження є:\nа) створення державою економічних і правових умов заінтересованості в енергозбереженні юридичних та фізичних осіб;\nб) здійснення державного регулювання діяльності у сфері енергозбереження на основі застосування економічних, нормативно-технічних заходів управління;\nв) пріоритетність вимог енергозбереження при здійсненні господарської, управлінської або іншої діяльності, пов’язаної з видобуванням, переробкою, транспортуванням, зберіганням, виробленням та використанням паливно-енергетичних ресурсів;\nг) наукове обгрунтування нормування використання паливно-енергетичних ресурсів, необхідність дотримання нормативів при використанні палива та енергії;\nд) створення енергозберігаючої структури матеріального виробництва на основі комплексного вирішення питань економії та енергозбереження з урахуванням екологічних вимог, широкого впровадження новітніх енергозберігаючих технологій;\nе) обов’язковість державної експертизи з енергозбереження;\nє) популяризація економічних, екологічних та соціальних переваг енергозбереження, підвищення громадського освітнього рівня у цій сфері;\nи) вирішення проблем енергозбереження у поєднанні з реалізацією енергетичної програми України, а також на основі широкого міждержавного співробітництва;\nі) стимулювання раціонального використання паливно-енергетичних ресурсів шляхом комбінованого виробництва електричної та теплової енергії (когенерації);\nї) поступовий перехід до масового застосування приладів обліку та регулювання споживання паливно-енергетичних ресурсів;\nй) обов’язковість визначення постачальниками і споживачами обсягу відпущених паливно-енергетичних ресурсів за показаннями приладів обліку споживання паливно-енергетичних ресурсів у разі їх наявності;\nк) запровадження системи енергетичного маркування електрообладнання побутового призначення;\nл) стимулювання здійснення заходів з енергоефективності та енергозбереження, у тому числі через програми Фонду енергоефективності."
    },
    {
      "provision_ref": "art4",
      "section": "4",
      "title": "Стаття 4. Об’єкти правового регулювання відносин у сфері енергозбереження",
      "content": "Об’єктами правового регулювання законодавства про енергозбереження є відносини у сфері функціонування енергетичного господарства України, проектування, створення та впровадження наукових та конструкторських розробок, пов’язаних з підвищенням ефективності використання палива та енергії, інформаційного забезпечення народного господарства та населення з проблем енергозбереження, а також у сфері управління та контролю за використанням паливно-енергетичних ресурсів."
    },
    {
      "provision_ref": "art5",
      "section": "5",
      "title": "Стаття 5. Суб’єкти правового регулювання відносин у сфері енергозбереження",
      "content": "Суб’єктами правового регулювання відносин у сфері енергозбереження є юридичні та фізичні особи, в результаті діяльності яких здійснюються:\nпроведення енергозберігаючої політики та заходів щодо енергозбереження в усіх галузях економіки - промисловості, транспорті, будівництві, сільському господарстві тощо, соціальній сфері та побуті, а також у сфері міждержавного та міжнародного співробітництва;\nвидобування, переробка, транспортування, виробництво, зберігання та використання всіх видів палива, теплової та електричної енергії, інших ресурсів природного чи штучного походження в частині використання паливно-енергетичних ресурсів;\nпроведення енергетичного аудиту;\nвиробництво та поставка енергетичного та енергоспоживаючого обладнання, машин, механізмів, конструкційних, будівельних матеріалів та іншої продукції, приладів обліку, контролю і регулювання витрачання енергоресурсів;\nнауково-дослідні, проектно-конструкторські, експертні, спеціалізовані, монтажні, налагоджувальні, ремонтні та інші види робіт і послуг, пов’язані з підвищенням ефективності використання та економії паливно-енергетичних ресурсів;\nроботи, пов’язані з розвитком і використанням нетрадиційних поновлюваних джерел енергії, вторинних енергетичних ресурсів, процесів заміщення дефіцитних видів палива;\nвизначення пріоритетних напрямів екологічно чистої енергетики і створення нових джерел енергії та видів палива;\nінформаційне забезпечення народного господарства та населення з проблем енергозбереження і використання нових джерел енергії та видів палива;\nстворення ефективних систем управління енергозбереженням."
    },
    {
      "provision_ref": "art6",
      "section": "6",
      "title": "Стаття 6. Державні цільові та інші програми енергозбереження",
      "content": "Для проведення ефективної цілеспрямованої діяльності держави щодо організації та координації дій у сфері енергозбереження розробляються та приймаються державні цільові, регіональні, місцеві та інші програми.\nПорядок та умови розробки державних цільових програм енергозбереження визначаються Кабінетом Міністрів України."
    },
    {
      "provision_ref": "art7",
      "section": "7",
      "title": "Стаття 7. Освіта і виховання у сфері енергозбереження",
      "content": "Виховання ощадливого ставлення до використання паливно-енергетичних ресурсів забезпечується шляхом навчання і широкої популяризації та пропаганди економічних, екологічних і соціальних переваг енергозбереження.\nЗнання у сферах енергозбереження та екології є обов’язковими для всіх посадових осіб, діяльність яких пов’язана з використанням паливно-енергетичних ресурсів.\nНавчальні заклади включають до навчальних програм відповідні курси з питань енергозбереження."
    },
    {
      "provision_ref": "art8",
      "section": "8",
      "title": "Стаття 8. Наукові дослідження",
      "content": "Держава забезпечує умови для проведення систематичних комплексних досліджень у сфері енергозбереження для розробки наукових основ створення новітніх енергозберігаючих процесів і технологій."
    },
    {
      "provision_ref": "art9",
      "section": "9",
      "title": "Стаття 9. Управління у сфері енергозбереження",
      "content": "Управління у сфері енергозбереження спрямоване на забезпечення потреб економіки та населення України в паливі, тепловій та електричній енергії на основі раціонального використання енергоресурсів, скорочення всіх видів втрат паливно-енергетичних ресурсів, здійснення функцій державної експертизи з енергозбереження, прогнозування, інформування та іншої виконавчо-розпорядчої діяльності.\nДержавне управління в сфері енергозбереження здійснює Кабінет Міністрів України та уповноважений Президентом України центральний орган виконавчої влади."
    },
    {
      "provision_ref": "art10",
      "section": "10",
      "title": "Стаття 10. Мета і завдання економічного механізму",
      "content": "Метою впровадження економічного механізму енергозбереження в господарчу практику є інтенсифікація та розширення процесів енергозбереження в умовах становлення та розвитку ринкових відносин в економіці.\nЗавданням економічного механізму енергозбереження є стимулювання раціонального використання та економії паливно-енергетичних ресурсів, створення виробництва і широкого застосування енергетично ефективних технологічних процесів, обладнання та матеріалів."
    },
    {
      "provision_ref": "art11",
      "section": "11",
      "title": "Стаття 11. Економічні заходи для забезпечення енергозбереження",
      "content": "Економічні заходи для забезпечення енергозбереження передбачають:\nа) комплексне застосування економічних важелів та стимулів для орієнтації управлінської, науково-технічної і господарської діяльності підприємств, установ та організацій на раціональне використання і економію паливно-енергетичних ресурсів;\nб) визначення джерел і напрямів фінансування енергозбереження;\nд) введення відрахувань від вартості фактично використаних підприємствами паливно-енергетичних ресурсів;\nж) надання юридичним і фізичним особам субсидій, дотацій, податкових, кредитних та інших пільг для стимулювання розробок, впровадження патентних винаходів та використання енергозберігаючих технологій, обладнання і матеріалів;\nз) матеріальне стимулювання колективів та окремих робітників за ефективне використання та економію паливно-енергетичних ресурсів, впровадження розробок, захищених патентом.\nДля здійснення комплексу енергозберігаючих (енергоефективних) та інших заходів, спрямованих на скорочення споживання та/або витрат на оплату паливно-енергетичних ресурсів та/або житлово-комунальних послуг порівняно із споживанням та/або витратами, які існували б за відсутності таких заходів (далі - енергосервіс), фізична або юридична особа може укласти енергосервісний договір.\nПредметом енергосервісного договору є здійснення енергосервісу. Оплата енергосервісу за енергосервісним договором здійснюється у грошовій формі за рахунок суми (або її частини) скорочення споживання та/або витрат на оплату паливно-енергетичних ресурсів та/або житлово-комунальних послуг порівняно із споживанням (витратами) за відсутності таких заходів."
    },
    {
      "provision_ref": "art12",
      "section": "12",
      "title": "Стаття 12. Фінансування заходів щодо економії та раціонального використання паливно-енергетичних ресурсів",
      "content": "Джерелами фінансування заходів щодо ефективного використання паливно-енергетичних ресурсів є Державний фонд енергозбереження, власні та позикові кошти підприємств, установ і організацій, Державний бюджет України, місцеві бюджети, а також інші джерела."
    },
    {
      "provision_ref": "art13",
      "section": "13",
      "title": "Стаття 13. Державний фонд енергозбереження",
      "content": "Для забезпечення фінансування заходів щодо ефективного використання паливно-енергетичних ресурсів утворюється Державний фонд енергозбереження.\nДжерелами формування Державного фонду енергозбереження є:\nкошти, отримані за видачу центральним органом виконавчої влади, що реалізує державну політику у сфері ефективного використання паливно-енергетичних ресурсів, документів дозвільного характеру;\nдобровільні внески підприємств, установ, організацій та громадян.\nПорядок розподілу коштів, що надходять до Державного фонду енергозбереження, встановлюється Кабінетом Міністрів України."
    },
    {
      "provision_ref": "art14",
      "section": "14",
      "title": "Стаття 14. Напрями використання фондів енергозбереження",
      "content": "Кошти фондів енергозбереження використовуються для фінансування заходів щодо раціонального використання та економії паливно-енергетичних ресурсів, включаючи науково-дослідні та проектно-конструкторські роботи у сфері енергозбереження, дольову участь у здійсненні програм структурної перебудови економіки, спрямованої на енергозбереження, розробку та впровадження енергозберігаючих технологій та обладнання, надання кредитних пільг і субсидій для розробки і реалізації енергозберігаючих заходів і програм.\nКошти фондів енергозбереження використовуються також для розвитку нетрадиційної енергетики, виробництва альтернативних видів палива, проведення державної енергетичної експертизи, організації підготовки та перепідготовки кадрів, розробки норм і нормативів, участі в оснащенні підприємств засобами обліку, контролю та управління енерговикористанням."
    },
    {
      "provision_ref": "art14-1",
      "section": "14-1",
      "title": "Стаття 14-1. Фонд енергоефективності",
      "content": "З метою стимулювання фізичних та юридичних осіб до здійснення заходів з енергозбереження та підвищення енергоефективності в Україні утворюється Фонд енергоефективності, порядок діяльності якого визначається законом.\nСтатутний капітал Фонду енергоефективності формується за рахунок коштів Державного бюджету України та інших джерел, не заборонених законом. Фонд енергоефективності може отримувати від урядів, агентств та установ іноземних держав, а також міжнародних фінансових організацій фінансові внески та допомогу у формі цільових грантів чи в інший спосіб на підставі відповідного договору.\nФонд енергоефективності надає часткове відшкодування вартості заходів з енергоефективності фізичним та юридичним особам відповідно до програм Фонду."
    },
    {
      "provision_ref": "art15",
      "section": "15",
      "title": "Стаття 15. Взаємна економічна відповідальність постачальників і споживачів паливно-енергетичних ресурсів",
      "content": "Економічні заходи для забезпечення енергозбереження грунтуються на принципі взаємної економічної відповідальності і передбачають:\nа) компенсаційні виплати та відшкодування збитків споживачам паливно-енергетичних ресурсів у разі невиконання договірних умов паливо- та енергопостачальними установами;\nб) відшкодування збитків постачальникам паливно-енергетичних ресурсів у разі невиконання договірних умов споживачами;\nв) обов’язок постачальника енергії щодо обов’язкового прийняття заявок споживача на приєднання навантаження та збільшення енергоспоживання з правом постачальника встановлювати договірні ціни на приєднувану потужність та використовувану енергію, що перевищують його виробничі можливості;\nг) право споживача енергії на отримання компенсаційних виплат від постачальника в разі примусового обмеження фактично використовуваної споживачем потужності."
    },
    {
      "provision_ref": "art16",
      "section": "16",
      "title": "Стаття 16. Стимулювання енергозбереження",
      "content": "Стимулювання енергозбереження здійснюється шляхом:\nа) надання податкових пільг підприємствам - виробникам енергозберігаючого обладнання, техніки і матеріалів, засобів вимірювання, контролю та управління витратами паливно-енергетичних ресурсів, виробникам обладнання для використання нетрадиційних та поновлюваних джерел енергії і альтернативних видів палива;\nб) надання податкових пільг підприємствам, які використовують устаткування, що працює на нетрадиційних та поновлюваних джерелах енергії, альтернативних видах палива;\nв) пріоритетного кредитування заходів щодо забезпечення раціонального використання та економії паливно-енергетичних ресурсів.\nПріоритетному кредитуванню підлягають енергозберігаючі заходи, що вживаються згідно з рекомендаціями центрального органу виконавчої влади, що реалізує державну політику у сфері ефективного використання паливно-енергетичних ресурсів, включаючи витрати на науково-дослідні та дослідно-конструкторські розробки, виготовлення дослідних зразків та експериментальних установок, впровадження у виробництво високоефективних технологічних процесів, обладнання та матеріалів.\nПридбання з ініціативи підприємств - споживачів паливно-енергетичних ресурсів енергозберігаючих технологій, обладнання, матеріалів, засобів вимірювання, контролю та управління витратами паливно-енергетичних ресурсів, а також інвестиції у створення енергозберігаючих технологій, виробництво енергозберігаючого обладнання, матеріалів, засобів вимірювання, контролю та управління витратами паливно-енергетичних ресурсів, у створення і впровадження технологій використання нетрадиційних джерел енергії, виробництва альтернативних видів палива, в будівництво енергозберігаючих об’єктів кредитуються на пільгових умовах за наявності відповідного експертного висновку органів управління енергозбереженням. Розмір зниження відсоткової ставки залежить від енергетичної ефективності впровадження енергозберігаючих заходів. Компенсація збитків кредитних установ від зменшення позикового відсотка проводиться за рахунок коштів фонду енергозбереження.\nПорядок пріоритетного кредитування заходів щодо забезпечення раціонального використання та економії паливно-енергетичних ресурсів, використання нетрадиційних та поновлюваних джерел енергії, виробництва альтернативних видів палива встановлюється Кабінетом Міністрів України;\nг) встановлення підвищених норм амортизації енергозберігаючих основних фондів.\nПерелік видів енергозберігаючого обладнання, до яких застосовуються підвищені норми амортизації, встановлюється Кабінетом Міністрів України;\nд) цільових державних та інших субсидій і безповоротного асигнування на виконання пошукових науково-дослідних робіт у сфері енергозберігаючих технологій і нетрадиційних видів енергії, на виробництво та освоєння нових видів енергозберігаючої техніки та технології.\nПорядок надання державних субсидій та здійснення безповоротного асигнування встановлюється Кабінетом Міністрів України.\nРозміри податкових, кредитних та інших пільг встановлюються згідно з законодавством України."
    },
    {
      "provision_ref": "art20",
      "section": "20",
      "title": "Стаття 20. Норми та нормативи витрат паливно-енергетичних ресурсів",
      "content": "Норми і нормативи витрат паливно-енергетичних ресурсів в обов’язковому порядку включаються в енергетичні паспорти обладнання, режимні карти, технологічні інструкції та інструкції з експлуатації, а також у паспорти на всі види машин і механізмів, що споживають паливно-енергетичні ресурси.\nПорядок установлення норм питомих витрат палива та енергії визначається Кабінетом Міністрів України.\nКонтроль за дотриманням нормативів витрат паливно-енергетичних ресурсів здійснюється уповноваженим на те Президентом України органом."
    },
    {
      "provision_ref": "art21",
      "section": "21",
      "title": "Стаття 21. Обов’язковість державної експертизи з енергозбереження",
      "content": "Державна експертиза з енергозбереження - система заходів щодо встановлення відповідності показників об’єктів експертизи, які характеризують використання паливно-енергетичних ресурсів, вимогам нормативно-правових актів у сфері енергозбереження.\nПроведення державної експертизи з енергозбереження є обов’язковим у процесі правотворчої, інвестиційної, управлінської та іншої діяльності, пов’язаної з видобуванням, переробкою, транспортуванням, зберіганням, виробництвом та споживанням паливно-енергетичних ресурсів а також для отримання пільг, передбачених податковим та/або митним законодавством; пріоритетного кредитування заходів із забезпечення раціонального використання та економії паливно-енергетичних ресурсів; отримання безповоротного асигнування, цільових державних та інших субсидій, субвенцій, дотацій для здійснення заходів із забезпечення енергозбереження за рахунок бюджетних коштів.\nДержавна експертиза з енергозбереження проводиться на платній основі. Розмір плати за проведення державної експертизи з енергозбереження встановлюється Кабінетом Міністрів України."
    },
    {
      "provision_ref": "art22",
      "section": "22",
      "title": "Стаття 22. Об’єкти державної експертизи з енергозбереження",
      "content": "Державній експертизі з енергозбереження підлягають:\nа) проекти схем розвитку і розміщення продуктивних сил, проекти розвитку галузей народного господарства, територіальних схем енергозабезпечення, інша передпланова та передпроектна документація;\nб) енерготехнологічна частина техніко-економічних обгрунтувань і проектів будівництва нових та розширення (реконструкції, технічного переобладнання, модернізації) діючих об’єктів та підприємств з річним споживанням паливно-енергетичних ресурсів у тисячу і більше тонн у перерахунку на умовне паливо - за рішенням замовника у разі надання преференцій (субсидій, податкових або фінансово-кредитних пільг) за рахунок бюджетних коштів;\nв) будівельні норми і правила, документація на створення та придбання нової енергоємної техніки, технології і матеріалів, інші документи і матеріали, що регламентують всі види діяльності у сфері енергозбереження."
    },
    {
      "provision_ref": "art23",
      "section": "23",
      "title": "Стаття 23. Державна експертиза з енергозбереження",
      "content": "Основними завданнями державної експертизи з енергозбереження є:\nа) визначення відповідності управлінської, інвестиційної та іншої діяльності цілям енергозбереження;\nб) встановлення відповідності передпроектних, передпланових, проектних та інших рішень вимогам законодавства про енергозбереження, діючим нормам;\nв) підготовка експертних висновків, пов’язаних із програмами і проектами у сфері енергоспоживання та енергозбереження.\nДо проведення державної експертизи з енергозбереження можуть залучатися відповідні органи виконавчої влади, державні науково-дослідні, проектно-конструкторські, інші установи, організації та підприємства, представники громадськості, експерти міжнародних організацій.\nДержавна експертиза з енергозбереження проводиться органом виконавчої влади, який забезпечує реалізацію державної політики у сферах ефективного використання паливно-енергетичних ресурсів, енергозбереження, відновлюваних джерел енергії та альтернативних видів палива. Експертиза проектів будівництва проводиться відповідно до статті 31 Закону України \"Про регулювання містобудівної діяльності\"."
    },
    {
      "provision_ref": "art24",
      "section": "24",
      "title": "Стаття 24. Обов’язковість виконання розпоряджень і висновків державної експертизи з енергозбереження",
      "content": "Висновки державної експертизи з енергозбереження повинні враховувати нормативи, приведені у відповідність з вимогами цього Закону, і є обов’язковими для виконання.\nНегативний висновок державної експертизи з енергозбереження є підставою для переробки програм і проектів та усунення недоліків у будівлях, спорудах або інженерних об’єктах згідно з висновками експертизи. Позитивний висновок державної експертизи з енергозбереження є підставою для задоволення подання споживача енергоресурсів щодо отримання субсидій, податкових і фінансово-кредитних пільг за рахунок коштів фонду енергозбереження.\nСпірні питання, які випливають з висновків державної експертизи з енергозбереження, вирішуються відповідно до чинного законодавства."
    },
    {
      "provision_ref": "art24-1",
      "section": "24-1",
      "title": "Стаття 24-1. Енергетичний аудит",
      "content": "Енергетичний аудит проводиться з метою:\nвизначення шляхів раціонального використання паливно-енергетичних ресурсів, уникнення необґрунтованих витрат на проведення енергозберігаючих заходів;\nздійснення енергозберігаючих заходів та запровадження менеджменту з енергозбереження;\nустановлення обґрунтованих обсягів споживання паливно-енергетичних ресурсів;\nвизначення відповідності фактичних питомих витрат паливно-енергетичних ресурсів нормам питомих витрат, установленим у порядку, що визначається Кабінетом Міністрів України;\nнадання висновків щодо ефективності використання паливно-енергетичних ресурсів у разі поширення на цих споживачів дії економічного механізму енергозбереження.\nПорядок проведення енергетичного аудиту встановлюється законом."
    },
    {
      "provision_ref": "art28",
      "section": "28",
      "title": "Стаття 28. Участь України у міжнародному співробітництві у сфері енергозбереження",
      "content": "Україна бере участь у міжнародному співробітництві у сфері енергозбереження на державному та громадському рівнях відповідно до законодавства України та міжнародного права.\nЯкщо міжнародними договором, укладеним Україною, встановлено інші правила, ніж ті, що передбачені законодавством України про енергозбереження, то застосовуються правила міжнародного договору.\nУкраїна вживає заходів до розвитку та зміцнення міжнародного співробітництва з іншими державами у сфері енергозбереження та у рамках діяльності ООН і організацій, що входять до її системи, інших урядових і неурядових міжнародних організацій щодо розвитку енергетики та енергозбереження."
    },
    {
      "provision_ref": "art29",
      "section": "29",
      "title": "Стаття 29. Обов’язок іноземних юридичних осіб, іноземців та осіб без громадянства щодо додержання законодавства України про енергозбереження",
      "content": "Іноземні юридичні особи, іноземці та особи без громадянства зобов’язані додержувати на території України вимог цього Закону, інших законодавчих актів, що регулюють відносини у сфері енергозбереження, та несуть відповідальність за їх порушення відповідно до законодавства України.\nЛ.КРАВЧУК"
    }
  ],
  "definitions": []
}