{
  "id": "ua-law-2782-12",
  "type": "statute",
  "title": "Закон України (2782-12)",
  "title_en": "",
  "short_name": "2782-12",
  "status": "in_force",
  "issued_date": "1992-11-16",
  "url": "https://zakon.rada.gov.ua/laws/show/2782-12",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Друковані засоби масової інформації (преса) в Україні",
      "content": "В цьому Законі під друкованими засобами масової інформації (пресою) в Україні розуміються періодичні і такі, що продовжуються, видання, які виходять під постійною назвою, з періодичністю один і більше номерів (випусків) протягом року на підставі свідоцтва про державну реєстрацію.\nДодатки до друкованих засобів масової інформації у вигляді видань газетного та журнального типу є окремими періодичними і такими, що продовжуються, друкованими виданнями і підлягають реєстрації на загальних підставах.\nЗазначені в частинах першій та другій цієї статті Закону друковані видання можуть включати до свого складу інші носії інформації (платівки, дискети, магнітофонні та відеокасети тощо), розповсюдження яких не заборонено чинним законодавством України.\nДрукований засіб масової інформації вважається виданим, якщо він підписаний до виходу в світ і видрукований будь-яким тиражем. Сфера розповсюдження друкованого засобу масової інформації не обмежується."
    },
    {
      "provision_ref": "art2",
      "section": "2",
      "title": "Стаття 2. Свобода діяльності друкованих засобів масової інформації",
      "content": "Свобода слова і вільне вираження у друкованій формі своїх поглядів і переконань гарантуються Конституцією України і відповідно до цього Закону означають право кожного вільно і незалежно шукати, одержувати, фіксувати, зберігати, використовувати та поширювати будь-яку інформацію за допомогою друкованих засобів масової інформації, крім випадків, визначених законом, коли обмеження цього права необхідно в інтересах національної безпеки, територіальної цілісності або громадського порядку з метою запобігання заворушенням чи кримінальним правопорушенням, для охорони здоров’я населення, для захисту репутації або прав інших людей, для запобігання розголошенню інформації, одержаної конфіденційно, або для підтримання авторитету і неупередженості правосуддя.\nДруковані засоби масової інформації є вільними. Забороняється створення та фінансування державних органів, установ, організацій або посад для цензури масової інформації.\nНе допускається вимога попереднього погодження повідомлень і матеріалів, які поширюються друкованими засобами масової інформації, а також заборона поширення повідомлень і матеріалів з боку посадових осіб державних органів, підприємств, установ, організацій або об’єднань громадян, крім випадків, коли посадова особа є автором поширюваної інформації чи дала інтерв’ю.\nДержава гарантує економічну самостійність та забезпечує економічну підтримку діяльності друкованих засобів масової інформації, запобігає зловживанню монопольним становищем на ринку з боку видавців і розповсюджувачів друкованої продукції. Заходи, спрямовані на забезпечення економічної підтримки діяльності друкованих засобів масової інформації, визначаються Кабінетом Міністрів України."
    },
    {
      "provision_ref": "art3",
      "section": "3",
      "title": "Стаття 3. Неприпустимість зловживання свободою діяльності друкованих засобів масової інформації",
      "content": "Забороняється використання друкованих засобів масової інформації для:\nзакликів до захоплення влади, насильницької зміни конституційного ладу або територіальної цілісності України;\nпропаганди війни, насильства та жорстокості;\nрозпалювання расової, національної, регіональної, релігійної ворожнечі;\nрозповсюдження порнографії, а також з метою вчинення терористичних актів та інших кримінально караних діянь;\nпропаганди комуністичного та/або націонал-соціалістичного (нацистського) тоталітарних режимів та їхньої символіки;\nпопуляризації або пропаганди держави-терориста (держави-агресора) та її органів, російського нацистського тоталітарного режиму, символіки воєнного вторгнення російського нацистського тоталітарного режиму в Україну, представників органів влади держави-терориста (держави-агресора) та їхніх дій, що створюють позитивний образ держави-терориста (держави-агресора), виправдовують чи визнають правомірною збройну агресію Російської Федерації як держави-терориста проти України, окупацію території України;\nвиправдовування, визнання правомірною, заперечення збройної агресії Російської Федерації проти України, у тому числі шляхом представлення збройної агресії Російської Федерації проти України як внутрішнього конфлікту, громадянського конфлікту, громадянської війни, заперечення тимчасової окупації частини території України;\nглорифікації осіб, які здійснювали збройну агресію Російської Федерації проти України, представників збройних формувань Російської Федерації, іррегулярних незаконних збройних формувань, озброєних банд та груп найманців, створених, підпорядкованих, керованих та фінансованих Російською Федерацією, а також представників окупаційної адміністрації Російської Федерації, яку складають її державні органи та інші структури, функціонально відповідальні за управління тимчасово окупованими територіями України, та представників підконтрольних Російській Федерації самопроголошених органів, які узурпували виконання владних функцій на тимчасово окупованих територіях України, у тому числі шляхом їх визначення як \"повстанці\", \"ополченці\", \"ввічливі військові люди\";\nвтручання в особисте і сімейне життя особи, крім випадків, передбачених законом;\nзаподіяння шкоди честі і гідності особи;\nрозголошення будь-якої інформації, яка може призвести до вказання на особу неповнолітнього правопорушника без його згоди і згоди його законного представника."
    },
    {
      "provision_ref": "art4",
      "section": "4",
      "title": "Стаття 4. Мова друкованих засобів масової інформації",
      "content": "Видання друкованих засобів масової інформації, зареєстрованих в Україні, здійснюється державною мовою.\nЗастосування мов у друкованих засобах масової інформації визначає Закон України \"Про забезпечення функціонування української мови як державної\".\nСтиль і лексика друкованих засобів масової інформації мусять відповідати загальновизнаним етично-моральним нормам. Вживання лайливих і брутальних слів не допускається."
    },
    {
      "provision_ref": "art5",
      "section": "5",
      "title": "Стаття 5. Законодавство про друковані засоби масової інформації",
      "content": "Відносини, пов’язані з діяльністю друкованих засобів масової інформації в Україні, регулюються Конституцією України , Законом України \"Про інформацію\", цим Законом та іншими законодавчими актами України.\nДія цього Закону поширюється на друковані засоби масової інформації, засновані в Україні, а також на друковані засоби масової інформації інших держав, які розповсюджуються в Україні."
    },
    {
      "provision_ref": "art6",
      "section": "6",
      "title": "Стаття 6. Діяльність друкованих засобів масової інформації",
      "content": "Діяльність друкованих засобів масової інформації - це збирання, творення, редагування, підготовка інформації до друку та видання друкованих засобів масової інформації з метою її поширення серед читачів.\nДіяльність друкованих засобів масової інформації, спрямована на отримання прибутку, є підприємницькою діяльністю у цій сфері і здійснюється на основі цього Закону, Закону України \"Про підприємництво\" та інших актів чинного законодавства України.\nДіяльність друкованих засобів масової інформації забезпечується самостійністю її суб’єктів у всіх видах відносин, пов’язаних із здійсненням їх прав і обов’язків. Втручання в діяльність друкованих засобів масової інформації поза межами, визначеними цим Законом, забороняється.\nДіяльність друкованих засобів масової інформації у сфері виробництва та розповсюдження реклами здійснюється відповідно до Закону України \"Про рекламу\".\nДіяльність друкованих засобів масової інформації, пов’язана з передвиборною агітацією чи політичною рекламою під час виборчого процесу або процесу референдуму, провадиться з урахуванням вимог законодавства про вибори та референдуми."
    },
    {
      "provision_ref": "art7",
      "section": "7",
      "title": "Стаття 7. Суб’єкти діяльності друкованих засобів масової інформації",
      "content": "До суб’єктів діяльності друкованих засобів масової інформації належать засновник (співзасновники) друкованого засобу масової інформації, його редактор (головний редактор), редакційна колегія, редакція, трудовий колектив редакції, журналістський колектив, журналіст, автор, видавець, розповсюджувач.\nЗасновник (співзасновники) може об’єднувати в одній особі редакцію, видавця, розповсюджувача.\nРедакція має право виступати засновником (співзасновником), видавцем, розповсюджувачем."
    },
    {
      "provision_ref": "art8",
      "section": "8",
      "title": "Стаття 8. Право на заснування друкованого засобу масової інформації",
      "content": "Право на заснування друкованого засобу масової інформації належить:\nгромадянам України, громадянам інших держав та особам без громадянства, не обмеженим у цивільній правоздатності та цивільній дієздатності;\nюридичним особам України та інших держав;\nтрудовим колективам підприємств, установ і організацій на підставі відповідного рішення загальних зборів (конференції).\nОргани державної влади, інші державні органи та органи місцевого самоврядування не можуть виступати засновниками (співзасновниками) друкованих засобів масової інформації, крім випадків, передбачених законом.\nОсоба, яка заснувала друкований засіб масової інформації, є його засновником.\nОсоби, які об’єдналися з метою спільного заснування видання, вважаються його співзасновниками."
    },
    {
      "provision_ref": "art8-1",
      "section": "8-1",
      "title": "Стаття 8-1. Друкований засіб масової інформації, заснований Міністерством оборони України на час проведення антитерористичної операції",
      "content": "На час проведення антитерористичної операції, період якої визначено Законом України \"Про тимчасові заходи на період проведення антитерористичної операції\", право на створення друкованого засобу масової інформації має Міністерство оборони України.\nДо складу редакційної колегії друкованого засобу масової інформації, заснованого Міністерством оборони України на час проведення антитерористичної операції, входять представник Міністерства з питань тимчасово окупованих територій та внутрішньо переміщених осіб України, пропорційно прес-офіцери прес-центру штабу антитерористичної операції, журналісти, які працюють у районі проведення антитерористичної операції і висвітлюють військову тематику, а також представники громадських організацій та об’єднань.\nІнформація, розміщена в такому друкованому засобі масової інформації, повинна відповідати дійсності, бути перевіреною та неупередженою. Реклама програм політичних партій, виборчих блоків, діяльності їх керівників та членів, що має агітаційний характер, забороняється.\nФінансування діяльності друкованого засобу масової інформації здійснюється за рахунок коштів державного бюджету.\nПротягом трьох місяців після закінчення антитерористичної операції, період якої визначено Законом України \"Про тимчасові заходи на період проведення антитерористичної операції\", друкований засіб масової інформації, заснований Міністерством оборони України на час проведення антитерористичної операції, підлягає реформуванню відповідно до Закону України \"Про реформування державних і комунальних друкованих засобів масової інформації\"."
    },
    {
      "provision_ref": "art9",
      "section": "9",
      "title": "Стаття 9. Відносини між співзасновниками друкованого засобу масової інформації",
      "content": "Відносини між співзасновниками друкованого засобу масової інформації, а також співзасновниками-підприємцями щодо його заснування та діяльності визначаються установчим договором, який укладається між ними відповідно до чинного законодавства України.\nУстановчим договором передбачається розподіл між співзасновниками обов’язків щодо виробничого, фінансового та матеріально-технічного забезпечення діяльності створюваного ними друкованого засобу масової інформації.\nЯкщо одним із співзасновників є фізична особа, установчий договір засвідчується в нотаріальному порядку.\nСпори, що виникають між співзасновниками друкованого засобу масової інформації при укладанні, виконанні та розірванні установчого договору, вирішуються в порядку, встановленому чинним законодавством України."
    },
    {
      "provision_ref": "art10",
      "section": "10",
      "title": "Стаття 10. Гарантії від монополізації друкованих засобів масової інформації",
      "content": "Монополізація загальнодержавних і регіональних громадсько-політичних друкованих засобів масової інформації в Україні не допускається.\nФізична або юридична особа не може бути засновником (співзасновником) чи контролювати більше 5 відсотків таких видань.\nЗдійснення контролю передбачає безпосереднє або через пов’язаних осіб володіння частками (паями, акціями), що забезпечує досягнення 50 і більше відсотків голосів у вищому органі юридичної особи, яка є засновником (співзасновником) друкованого засобу масової інформації.\nКонтроль за додержанням вимог цієї статті покладається на центральний орган виконавчої влади, що реалізує державну політику у сфері державної реєстрації друкованих засобів масової інформації."
    },
    {
      "provision_ref": "art11",
      "section": "11",
      "title": "Стаття 11. Державна реєстрація друкованого засобу масової інформації",
      "content": "Друкований засіб масової інформації може видаватися після його державної реєстрації .\nДержавній реєстрації підлягають всі друковані засоби масової інформації, що видаються на території України, незалежно від сфери розповсюдження, тиражу і способу його виготовлення.\nЗаяви про державну реєстрацію друкованих засобів масової інформації подаються засновником (співзасновниками) до центрального органу виконавчої влади, що реалізує державну політику у сфері державної реєстрації друкованих засобів масової інформації.\nЗабороняється державна реєстрація друкованого засобу масової інформації, назва якого містить символіку комуністичного та/або націонал-соціалістичного (нацистського) тоталітарних режимів, символіку воєнного вторгнення російського нацистського тоталітарного режиму в Україну."
    },
    {
      "provision_ref": "art12",
      "section": "12",
      "title": "Стаття 12. Заява про державну реєстрацію друкованого засобу масової інформації",
      "content": "У заяві про державну реєстрацію друкованого засобу масової інформації повинні бути вказані:\n1) засновник (співзасновники) видання;\n1 -1 ) пов’язана особа - юридична або фізична особа, яка здійснює контроль за засновником (співзасновниками), власником (співвласниками) друкованого засобу масової інформації, а також юридична особа, за якою засновник, власник (співвласник) здійснює відповідний контроль. У разі якщо одним із співзасновників (співвласників) друкованого засобу масової інформації є фізична особа, пов’язаними з нею особами вважаються також члени її сім’ї (чоловік, дружина, діти та батьки, мачуха та вітчим, рідні брати, сестри та їхні діти, чоловіки (дружини), спільно з якими вона здійснює контроль за друкованим засобом масової інформації;\n2) вид видання;\n3) назва видання;\n4) мова видання;\n5) сфера розповсюдження (місцева, регіональна, загальнодержавна, зарубіжна) та категорії читачів;\n6) програмні цілі (основні принципи) або тематична спрямованість;\n7) передбачувані періодичність випуску, обсяг і формат видання;\n8) юридична адреса засновника, кожного із співзасновників та його (їх) банківські реквізити;\n9) місцезнаходження редакції.\nРеєструючий орган має право зажадати від засновника (співзасновників) подання документів, якими підтверджується його (їх) цивільна правоздатність та цивільна дієздатність (паспорт громадянина України, статут, договір між співзасновниками, договір з правонаступником, довіреність тощо).\nПри проведенні державної реєстрації забороняється вимагати від засновника (співзасновників) подання інших відомостей і документів.\nПро зміну виду видання, юридичної адреси засновника (співзасновників), місцезнаходження редакції засновник (співзасновники) друкованого засобу масової інформації зобов’язаний (зобов’язані) відповідно повідомити реєструючий орган у місячний термін."
    },
    {
      "provision_ref": "art13",
      "section": "13",
      "title": "Стаття 13. Порядок розгляду заяви про державну реєстрацію друкованого засобу масової інформації",
      "content": "Реєструючий орган зобов’язаний в місячний строк розглянути заяву про державну реєстрацію друкованого засобу масової інформації і письмово повідомити засновника (співзасновників) про результат розгляду.\nВ межах цього строку реєструючий орган приймає рішення про:\nа) державну реєстрацію видання;\nб) відмову у державній реєстрації;\nв) зупинення строку розгляду заяви про реєстрацію.\nЗупинення цього строку здійснюється реєструючим органом, якщо:\n1) засновник (співзасновники) не подав документи, якими підтверджується його (їх) цивільна правоздатність та цивільна дієздатність;\n2) між співзасновниками не укладено установчий договір, передбачений статтею 9 цього Закону;\n3) виникли обставини, за яких з незалежних від реєструючого органу причин своєчасне проведення державної реєстрації неможливе.\nЗупинений строк розгляду заяви про державну реєстрацію друкованого засобу масової інформації поновлюється з дня, коли заявник письмово повідомить про усунення причин, що перешкоджали державній реєстрації видання."
    },
    {
      "provision_ref": "art14",
      "section": "14",
      "title": "Стаття 14. Розповсюдження друкованої інформації без державної реєстрації видань",
      "content": "Державній реєстрації не підлягають:\n1) законодавчі, офіційні нормативні та інші акти, бюлетені судової практики, що видаються органами законодавчої, судової та виконавчої влади;\n2) інформаційні матеріали та документація, що видаються підприємствами, організаціями, навчальними закладами і науковими установами з метою використання їх у своїй діяльності;\n3) видана за допомогою технічних засобів друкована продукція, не призначена для публічного розповсюдження, або машинописна, розмножувана на правах рукопису."
    },
    {
      "provision_ref": "art15",
      "section": "15",
      "title": "Стаття 15. Відмова в державній реєстрації друкованого засобу масової інформації",
      "content": "Відмова в державній реєстрації друкованого засобу масової інформації можлива тільки з таких підстав:\n1) якщо назва друкованого засобу масової інформації, його програмні цілі (основні принципи) або тематична спрямованість суперечать статтям 3 і 4 цього Закону;\n2) якщо реєструючим органом уже раніше видано свідоцтво друкованому засобу масової інформації з тією ж назвою, за винятком видань, що виходять різними мовами;\n3) якщо заяву подано до закінчення року з дня набрання законної сили рішенням про припинення діяльності друкованого засобу масової інформації;\n4) якщо засновником (співзасновниками) порушено вимоги статті 10 цього Закону;\n5) якщо засновниками (співзасновниками) друкованого засобу масової інформації виступають органи державної влади, інші державні органи, органи місцевого самоврядування.\nУ письмовому повідомленні про відмову в державній реєстрації зазначаються підстави, передбачені цією статтею Закону."
    },
    {
      "provision_ref": "art16",
      "section": "16",
      "title": "Стаття 16. Свідоцтво про державну реєстрацію друкованого засобу масової інформації",
      "content": "Свідоцтво про державну реєстрацію друкованого засобу масової інформації видається засновнику (співзасновникам) після сплати ним реєстраційного збору.\nЗасновник (співзасновники) зберігає право розпочати випуск друкованого засобу масової інформації протягом одного року з дня одержання свідоцтва. В разі пропуску цього строку без поважних причин свідоцтво про державну реєстрацію втрачає чинність.\nДублікат свідоцтва видається на підставі письмової заяви засновника (співзасновників) до реєструючого органу.\nЗразок свідоцтва про державну реєстрацію друкованого засобу масової інформації затверджується Кабінетом Міністрів України."
    },
    {
      "provision_ref": "art17",
      "section": "17",
      "title": "Стаття 17. Реєстраційний збір",
      "content": "За видачу свідоцтва про державну реєстрацію друкованого засобу масової інформації справляється збір у порядку та розмірах, встановлених Кабінетом Міністрів України.\nЗа видачу свідоцтва про державну реєстрацію друкованого засобу масової інформації для дітей, осіб з інвалідністю розмір реєстраційного збору зменшується на 50 відсотків. Від сплати реєстраційного збору звільняються видання, які засновуються з благодійною метою для безкоштовного розповсюдження.\nЗасновник (співзасновники) сплачує реєстраційний збір протягом одного місяця з дня одержання письмового повідомлення реєструючого органу про державну реєстрацію друкованого засобу масової інформації.\nЗа видачу дубліката свідоцтва про державну реєстрацію періодичного друкованого видання справляється збір у розмірі 20 відсотків від встановленого реєстраційного збору.\nДруковані засоби масової інформації, що видаються та розповсюджуються в Україні, але зареєстровані в інших державах, підлягають державній реєстрації в Україні із сплатою реєстраційного збору в половинному розмірі."
    },
    {
      "provision_ref": "art18",
      "section": "18",
      "title": "Стаття 18. Припинення випуску друкованого засобу масової інформації",
      "content": "Випуск друкованого засобу масової інформації може бути припинено за рішенням засновника (співзасновників) або суду.\nЗасновник (співзасновники) має право припинити випуск видання у випадках і порядку, передбачених установчим договором або статутом редакції чи іншим договором, укладеним між засновником (співзасновниками) і редакцією.\nСуд припиняє випуск видання у разі порушення частини першої статті 3 цього Закону, вимог Закону України \"Про реформування державних і комунальних друкованих засобів масової інформації\" або ліквідації юридичної особи, яка є засновником видання. Про своє рішення суд повідомляє реєструючий орган.\nРеєструючий орган визнає свідоцтво про державну реєстрацію друкованого засобу масової інформації недійсним у разі:\nподання засновником (співзасновниками) погодженого з редакцією письмового повідомлення про припинення випуску друкованого засобу масової інформації;\nнеподання після завершення процесу реформування державних і комунальних друкованих засобів масової інформації органами державної влади, іншими державними органами або органами місцевого самоврядування, які є їх засновниками (співзасновниками), заяви про перереєстрацію відповідних друкованих засобів масової інформації;\nприйняття рішення суду про припинення випуску друкованого засобу масової інформації.\nВилучення тиражу чи окремої його частини допускається тільки за рішенням або вироком суду, які набрали чинності."
    },
    {
      "provision_ref": "art19",
      "section": "19",
      "title": "Стаття 19. Порядок оскарження відмови в державній реєстрації друкованого засобу масової інформації або рішення про припинення його випуску",
      "content": "Відмова в державній реєстрації друкованого засобу масової інформації або порушення встановленого статтею 13 цього Закону порядку державної реєстрації, а також рішення про припинення випуску видання можуть бути оскаржені засновником (співзасновниками) у судовому порядку.\nСкасування рішення про припинення діяльності друкованого засобу масової інформації тягне за собою відшкодування збитків, заподіяних засновнику (співзасновникам), включаючи неодержані доходи."
    },
    {
      "provision_ref": "art20",
      "section": "20",
      "title": "Стаття 20. Перереєстрація друкованого засобу масової інформації",
      "content": "Друкований засіб масової інформації підлягає перереєстрації в разі зміни засновника (складу співзасновників), назви, мови, сфери розповсюдження видання.\nЗміна засновника (складу співзасновників) повинна оформлятися угодою між засновником (співзасновниками) і його правонаступником, укладеною відповідно до вимог цивільного законодавства України. Ця угода є підставою для подання правонаступником заяви про перереєстрацію в порядку, передбаченому статтями 11 і 12 цього Закону.\nСпори щодо зміни засновника (складу співзасновників) вирішуються судом в порядку, передбаченому цивільним процесуальним законодавством України.\nПри перереєстрації друкованого засобу масової інформації реєстраційний збір сплачується у половинному розмірі."
    },
    {
      "provision_ref": "art21",
      "section": "21",
      "title": "Стаття 21. Редакція друкованого засобу масової інформації",
      "content": "Підготовку та випуск у світ друкованого засобу масової інформації за дорученням засновника (співзасновників) здійснює редакція або інша установа, що виконує її функції.\nРедакція діє на підставі свого статуту та реалізує програму друкованого засобу масової інформації, затверджену засновником (співзасновниками).\nРедакція друкованого засобу масової інформації набуває статусу юридичної особи з дня державної реєстрації, яка здійснюється відповідно до чинного законодавства України."
    },
    {
      "provision_ref": "art22",
      "section": "22",
      "title": "Стаття 22. Статут редакції друкованого засобу масової інформації",
      "content": "Статут редакції друкованого засобу масової інформації визначає виробничі, майнові, фінансові та інші умови її діяльності.\nСтатут редакції затверджується засновником (співзасновниками) відповідно до чинного законодавства України.\nСтатут редакції може передбачати будь-які види господарської діяльності, які не заборонені законом і відповідають цілям її діяльності.\nУ статуті редакції визначаються: засновник (співзасновники) та назва друкованого засобу масової інформації, місцезнаходження його редакції, предмет і цілі діяльності, її органи управління, порядок їх формування, компетенція та повноваження журналістського і трудового колективів та їх виборних органів, порядок утворення майна редакції, положення щодо вирішення питань виробничого, фінансового, матеріально-технічного забезпечення діяльності видання та його редакції, умови її реорганізації, припинення діяльності, інші положення."
    },
    {
      "provision_ref": "art23",
      "section": "23",
      "title": "Стаття 23. Редактор (головний редактор) друкованого засобу масової інформації",
      "content": "Редактор (головний редактор) друкованого засобу масової інформації є керівником редакції, уповноваженим на те засновником (співзасновниками).\nРедактор (головний редактор) призначається (обирається) на посаду і звільняється з посади в порядку, встановленому засновником (співзасновниками) у статуті редакції відповідно до чинного законодавства України про працю.\nРедактор (головний редактор), обраний на посаду трудовим колективом редакції, не може бути звільнений з посади без згоди трудового колективу редакції.\nРедактор (головний редактор) керує діяльністю редакції в межах повноважень, визначених її статутом, представляє редакцію у відносинах із засновником (співзасновниками), видавцем, авторами, державними органами, об’єднаннями громадян і окремими громадянами, а також у суді і третейському суді та несе відповідальність за виконання вимог, що ставляться до діяльності друкованого засобу масової інформації, його редакції відповідно до цього Закону та інших актів законодавства України."
    },
    {
      "provision_ref": "art24",
      "section": "24",
      "title": "Стаття 24. Редакційна колегія друкованого засобу масової інформації",
      "content": "Редакційна колегія - дорадчий орган управління діяльністю редакції друкованого засобу масової інформації - створюється, діє та припиняє свою діяльність відповідно до статуту редакції і очолюється її редактором (головним редактором).\nРішення редакційної колегії набирає чинності після його затвердження редактором (головним редактором)."
    },
    {
      "provision_ref": "art25",
      "section": "25",
      "title": "Стаття 25. Журналіст редакції друкованого засобу масової інформації",
      "content": "Журналістом редакції друкованого засобу масової інформації відповідно до цього Закону є творчий працівник, який професійно збирає, одержує, створює і займається підготовкою інформації для друкованого засобу масової інформації та діє на підставі трудових чи інших договірних відносин з його редакцією або займається такою діяльністю за її уповноваженням, що підтверджується редакційним посвідченням чи іншим документом, виданим йому редакцією цього друкованого засобу масової інформації.\nПрофесійна належність журналіста може підтверджуватися документом, виданим професійним об’єднанням журналістів.\nНа особу, якій видано редакційне посвідчення чи інший документ, що підтверджує повноваження, надані їй редакцією друкованого засобу масової інформації, або її професійну належність, поширюються права і обов’язки, зазначені у статті 26 цього Закону."
    },
    {
      "provision_ref": "art26",
      "section": "26",
      "title": "Стаття 26. Права та обов’язки журналіста редакції",
      "content": "Здійснюючи свою діяльність на засадах професійної самостійності, журналіст використовує права та виконує обов’язки, передбачені Законом України \"Про інформацію\" та цим Законом.\nЖурналіст має право:\n1) на вільне одержання, використання, поширення (публікацію) та зберігання інформації;\n2) відвідувати державні органи, органи місцевого самоврядування, а також підприємства, установи і організації та бути прийнятим їх посадовими особами;\n3) відкрито здійснювати записи, в тому числі із застосуванням будь-яких технічних засобів, за винятком випадків, передбачених законом;\n4) на вільний доступ до статистичних даних, архівних, бібліотечних і музейних фондів; обмеження цього доступу зумовлюються лише специфікою цінностей та особливими умовами їх схоронності, що визначаються чинним законодавством України;\n7) по пред’явленні редакційного посвідчення чи іншого документа, що підтверджує його професійну належність або повноваження, надані редакцією друкованого засобу масової інформації, перебувати в районі стихійного лиха, катастроф, в місцях аварій, масових безпорядків, на мітингах і демонстраціях, на територіях, де оголошено надзвичайний стан;\n8) звертатися до спеціалістів при перевірці одержаних інформаційних матеріалів;\n9) поширювати підготовлені ним повідомлення і матеріали за власним підписом, під умовним ім’ям (псевдонімом) або без підпису (анонімно);\n10) відмовлятися від публікації матеріалу за власним підписом, якщо його зміст після редакційної правки суперечить особистим переконанням автора;\n11) на збереження таємниці авторства та джерел інформації, за винятком випадків, коли ці таємниці обнародуються на вимогу суду.\nЖурналіст зобов’язаний:\n1) дотримуватися програми діяльності друкованого засобу масової інформації, з редакцією якого він перебуває у трудових або інших договірних відносинах, керуватися положеннями статуту редакції;\n2) подавати для публікації об’єктивну і достовірну інформацію;\n3) задовольняти прохання осіб, які надають інформацію, щодо їх авторства або збереження таємниці авторства;\n4) відмовлятися від доручення редактора (головного редактора) чи редакції, якщо воно не може бути виконано без порушення Закону;\n5) представлятися та пред’являти редакційне посвідчення чи інший документ, що підтверджує його професійну належність або повноваження, надані редакцією друкованого засобу масової інформації;\n6) виконувати обов’язки учасника інформаційних відносин;\n7) утримуватися від поширення в комерційних цілях інформаційних матеріалів, які містять рекламні відомості про реквізити виробника продукції чи послуг (його адресу, контактний телефон, банківський рахунок), комерційні ознаки товару чи послуг тощо.\nЖурналіст несе відповідальність в межах чинного законодавства за перевищення своїх прав і невиконання обов’язків."
    },
    {
      "provision_ref": "art28",
      "section": "28",
      "title": "Стаття 28. Видавець друкованого засобу масової інформації",
      "content": "Видавцем друкованого засобу масової інформації може виступати суб’єкт підприємницької діяльності, який здійснює функції матеріально-технічного забезпечення видання друкованого засобу масової інформації, на підставі пред’явлення засновником (співзасновниками) свідоцтва про його державну реєстрацію і укладеного між ними договору."
    },
    {
      "provision_ref": "art29",
      "section": "29",
      "title": "Стаття 29. Продукція друкованого засобу масової інформації",
      "content": "Виготовлений видавцем тираж окремого випуску видання, підписаний редактором (головним редактором) на вихід у світ, є продукцією друкованого засобу масової інформації."
    },
    {
      "provision_ref": "art30",
      "section": "30",
      "title": "Стаття 30. Розповсюджувач продукції друкованого засобу масової інформації",
      "content": "Суб’єкт підприємницької діяльності, який продає, надсилає за передплатою чи іншим способом розповсюджує виданий тираж періодичного і такого, що продовжується, видання, є розповсюджувачем продукції друкованого засобу масової інформації.\nЧинити перешкоди розповсюджувачу у здійсненні його діяльності на законних підставах забороняється."
    },
    {
      "provision_ref": "art31",
      "section": "31",
      "title": "Стаття 31. Виробничі, майнові та фінансові відносини між суб’єктами діяльності друкованих засобів масової інформації",
      "content": "Виробничі, майнові та фінансові відносини засновника (співзасновників), редакції, видавця, розповсюджувача друкованого засобу масової інформації будуються на основі чинного законодавства і договору.\nДоговором визначаються:\nкошти на утримання редакції;\nчастини доходу (прибутку) від діяльності редакції, що розподіляються і надходять у розпорядження засновника (співзасновників), редакції, видавця та розповсюджувача;\nзобов’язання засновника і видавця щодо забезпечення виробничих та соціально-побутових умов життя та праці співробітників редакції відповідно до вимог, передбачених чинним законодавством;\nінші положення."
    },
    {
      "provision_ref": "art32",
      "section": "32",
      "title": "Стаття 32. Вихідні дані",
      "content": "У кожному випуску друкованого засобу масової інформації повинні міститися такі вихідні дані:\n1) назва видання;\n2) засновник (співзасновники);\n3) прізвище та ініціали редактора (головного редактора);\n4) порядковий номер випуску і дата його виходу в світ;\n4 -1 ) прізвище та ініціали особи, відповідальної за випуск відповідного номера видання;\n5) індекс видання, розповсюджуваного за передплатою;\n6) тираж;\n7) ціна або помітка \"Безкоштовно\";\n8) адреси редакції, видавця, друкарні;\n9) серія, номер і дата видачі свідоцтва про державну реєстрацію;\n10) видавець (співвидавці).\nРозповсюдження продукції друкованого засобу масової інформації без вихідних даних забороняється."
    },
    {
      "provision_ref": "art33",
      "section": "33",
      "title": "Стаття 33. Контрольні примірники",
      "content": "Контрольні примірники періодичних і таких, що продовжуються, видань відразу після надрукування безоплатно надсилаються редакцією засновникові (співзасновникам) і реєструючому органу."
    },
    {
      "provision_ref": "art34",
      "section": "34",
      "title": "Стаття 34. Право на одержання масової інформації через друковані засоби масової інформації",
      "content": "Кожен має право на оперативне одержання через друковані засоби масової інформації публічно поширюваної інформації про діяльність державних органів і організацій, об’єднань громадян та їх посадових осіб, а також інших відомостей, необхідних для реалізації ними своїх прав, свобод і законних інтересів, здійснення завдань і функцій."
    },
    {
      "provision_ref": "art35",
      "section": "35",
      "title": "Стаття 35. Запит на отримання публічної інформації",
      "content": "Порядок доступу до публічної інформації шляхом подання запиту на інформацію регулюється Законом України \"Про доступ до публічної інформації\"."
    },
    {
      "provision_ref": "art36",
      "section": "36",
      "title": "Стаття 36. Авторські твори і листи",
      "content": "Редакція зобов’язана використовувати авторські матеріали, твори літератури, науки і мистецтва з дотриманням законодавства з питань інтелектуальної власності.\nНіхто не має права зобов’язати редакцію опублікувати відхилений нею твір, лист, інший матеріал або повідомлення, якщо інше не передбачено цим Законом або статутом редакції.\nЛист, адресований редакції, може бути використаний у повідомленнях і матеріалах, якщо при цьому не змінюється зміст листа і не порушуються положення цього Закону.\nРедакція не зобов’язана відповідати на листи чи пересилати їх до інших інстанцій."
    },
    {
      "provision_ref": "art37",
      "section": "37",
      "title": "Стаття 37. Спростування інформації",
      "content": "Громадяни, юридичні особи і державні органи, а також їх законні представники мають право вимагати від редакції друкованого засобу масової інформації опублікування ним спростування поширених про них відомостей, що не відповідають дійсності або принижують їх честь та гідність.\nЯкщо редакція не має доказів того, що опубліковані нею відомості відповідають дійсності, вона зобов’язана на вимогу заявника опублікувати спростування їх у запланованому найближчому випуску друкованого засобу масової інформації або опублікувати його за власною ініціативою.\nСпростування повинно бути набрано тим же шрифтом і поміщено під заголовком \"Спростування\" на тому ж місці шпальти, де містилося повідомлення, яке спростовується.\nОбсяг спростування не може більше ніж удвічі перевищувати обсяг спростовуваного фрагменту опублікованого повідомлення або матеріалу. Забороняється вимагати, щоб спростування було меншим, ніж половина стандартної сторінки машинописного тексту.\nСпростування може бути підготовленим у формі відповіді, обсяг якої не перевищує спростовуваного матеріалу.\nСкорочення чи інші зміни в тексті спростування заявника без його згоди не допускаються.\nРедакція відмовляє в публікації спростування, якщо спростування:\n1) порушує положення статті 3 цього Закону;\n2) суперечить рішенню або вироку суду, які набрали чинності;\n3) є анонімним.\nРедакція може відмовити в публікації спростування, якщо спростування:\n1) стосується відомостей, які нею вже спростовано;\n2) надійшло з вимогою заявника опублікувати його пізніше, ніж через рік з дня публікації відомостей, що спростовуються.\nРедакція зобов’язана в строк, що не перевищує одного місяця з дня надходження вимоги, опублікувати спростування і письмово повідомити заявника про строк і час публікації спростування у разі затримки або про відмову в його публікації, зазначивши підстави відмови.\nЗаявник має право оскаржити відмову в публікації спростування або порушення порядку його публікації до суду, який приймає скаргу до розгляду протягом року з дня публікації спростовуваних відомостей."
    },
    {
      "provision_ref": "art38",
      "section": "38",
      "title": "Стаття 38. Міжнародна діяльність друкованих засобів масової інформації та співробітництво у цій сфері",
      "content": "Міжнародна діяльність друкованих засобів масової інформації та співробітництво у цій сфері здійснюються на основі міжнародних договорів, укладених Україною, Закону України \"Про інформацію\", цього Закону та інших актів чинного законодавства України.\nРедакції, журналісти та їх професійні об’єднання беруть участь у міжнародному співробітництві у сфері діяльності друкованих засобів масової інформації на основі угод з громадянами і організаціями інших держав, а також з міжнародними організаціями."
    },
    {
      "provision_ref": "art39",
      "section": "39",
      "title": "Стаття 39. Розповсюдження в Україні зарубіжних друкованих засобів масової інформації",
      "content": "Для розповсюдження зарубіжного друкованого засобу масової інформації в Україні необхідно одержати дозвіл відповідного державного органу, якщо порядок розповсюдження не встановлено міжнародним договором.\nМитний збір за ввезення в Україну продукції зарубіжних засобів масової інформації сплачується в порядку і розмірах, встановлених митним законодавством України.\nМіжнародними договорами регулюються порядок виготовлення продукції зарубіжних друкованих засобів масової інформації, а також їх розповсюдження в Україні."
    },
    {
      "provision_ref": "art40",
      "section": "40",
      "title": "Стаття 40. Створення представництв зарубіжних друкованих засобів масової інформації",
      "content": "Представництва зарубіжних друкованих засобів масової інформації в Україні створюються за погодженням з Міністерством закордонних справ України, якщо інше не передбачено міжнародним договором.\nЗарубіжні представництва українських друкованих засобів масової інформації створюються в порядку, передбаченому законодавчими актами країни перебування, якщо інше не передбачено міжнародним договором."
    },
    {
      "provision_ref": "art41",
      "section": "41",
      "title": "Стаття 41. Підстави відповідальності",
      "content": "Редакції, засновники, видавці, розповсюджувачі, державні органи, організації та об’єднання громадян несуть відповідальність за порушення законодавства про друковані засоби масової інформації.\nПорушеннями законодавства України про друковані засоби масової інформації є:\n2) незаконне вилучення або знищення тиражу чи його частини;\n3) порушення прав журналіста, встановлених цим Законом;\n4) порушення положень статті 3 цього Закону;\n5) зловживання правами журналіста;\n6) одержання свідоцтва про державну реєстрацію шляхом обману;\n7) виготовлення, випуск або розповсюдження друкованого засобу масової інформації без його реєстрації або після припинення його діяльності, ухилення від перереєстрації чи від повідомлення реєструючому органу про зміну виду видання, юридичної адреси засновника (співзасновників), місцезнаходження редакції;\n8) порушення порядку вміщення даних, надсилання контрольних примірників;\n9) порушення права вимоги щодо публікації спростування та порядку його публікації, передбачених статтею 37 цього Закону;\n10) порушення законодавства з питань інтелектуальної власності.\nЗа ці порушення винні особи притягаються до дисциплінарної, цивільно-правової, адміністративної або кримінальної відповідальності згідно з чинним законодавством України.\nДо відповідальності за зловживання свободою діяльності друкованих засобів масової інформації нарівні з авторами інформаційних матеріалів, що порушують цей Закон, притягаються журналіст редакції, її редактор (головний редактор) або інші особи, з дозволу яких ці матеріали було поширено."
    },
    {
      "provision_ref": "art42",
      "section": "42",
      "title": "Стаття 42. Звільнення від відповідальності",
      "content": "Редакція, журналіст не несуть відповідальності за публікацію відомостей, які не відповідають дійсності, принижують честь і гідність громадян і організацій, порушують права і законні інтереси громадян або являють собою зловживання свободою діяльності друкованих засобів масової інформації і правами журналіста, якщо:\n1) ці відомості одержано від інформаційних агентств або від засновника (співзасновників);\n2) вони містяться у відповіді на запит на інформацію, поданий відповідно до Закону України \"Про доступ до публічної інформації\", або у відповіді на звернення, подане відповідно до Закону України \"Про звернення громадян\";\n3) вони є дослівним відтворенням публічних виступів або повідомлень суб’єктів владних повноважень, фізичних та юридичних осіб;\n4) вони є дослівним відтворенням матеріалів, опублікованих іншим друкованим засобом масової інформації з посиланням на нього;\n5) в них розголошується таємниця, яка спеціально охороняється законом, проте ці відомості не було отримано журналістом незаконним шляхом;\n6) законом передбачено звільнення або непритягнення до відповідальності за такі дії."
    },
    {
      "provision_ref": "art43",
      "section": "43",
      "title": "Стаття 43. Захист і охорона журналіста при виконанні службових обов’язків",
      "content": "Професійний журналіст редакції при виконанні службових обов’язків перебуває під її правовим і соціальним захистом. Честь, гідність, недоторканність журналіста охороняються законом.\nЛ.КРАВЧУК"
    }
  ],
  "definitions": []
}