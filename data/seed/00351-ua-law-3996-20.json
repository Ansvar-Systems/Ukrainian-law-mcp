{
  "id": "ua-law-3996-20",
  "type": "statute",
  "title": "Закон України (3996-20)",
  "title_en": "",
  "short_name": "3996-20",
  "status": "in_force",
  "issued_date": "2024-10-08",
  "url": "https://zakon.rada.gov.ua/laws/show/3996-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до Закону України \"Про судоустрій і статус суддів\" та Закону України \"Про Вищий антикорупційний суд\" щодо Громадської ради міжнародних експертів\n\n(Відомості Верховної Ради (ВВР), 2025, № 9, ст.22)\n\nВерховна Рада України постановляє :\n\nI. Внести зміни до таких законів України:\n\n1 . Підпункт \"д\" пункту 2 частини другої статті 61 Закону України \"Про судоустрій і статус суддів\" (Відомості Верховної Ради України, 2016 р., № 31, ст. 545; 2018 р., № 35, ст. 267) викласти в такій редакції:\n\n\"д) членами Громадської ради доброчесності\".\n\n2. У Законі України \"Про Вищий антикорупційний суд\" (Відомості Верховної Ради України, 2018 р., № 24, ст. 212 із наступними змінами):\n\n1) у статті 8 :\n\nчастину четверту викласти в такій редакції:\n\n\"4. Громадська рада доброчесності, що утворена і здійснює діяльність відповідно до Закону України \"Про судоустрій і статус суддів\", залучається до встановлення відповідності кандидатів на посаду судді Вищого антикорупційного суду передбаченим законом критеріям для цілей кваліфікаційного оцінювання\";\n\nчастину п’яту виключити;\n\nчастину сьому викласти в такій редакції:\n\n\"7. На кожному етапі кваліфікаційного оцінювання кандидатів на посаду судді Вищого антикорупційного суду та під час оцінювання результатів такого кваліфікаційного оцінювання секретаріатом Вищої кваліфікаційної комісії суддів України забезпечується відео- та аудіофіксація і трансляція в режимі реального часу відповідних засідань Вищої кваліфікаційної комісії суддів України на офіційному веб-сайті Вищої кваліфікаційної комісії суддів України\";\n\n2) статтю 9 виключити;\n\n3) розділ VI \"Прикінцеві та перехідні положення\" доповнити пунктами 8-15 такого змісту:\n\n\"8. Громадська рада міжнародних експертів у складі, призначеному до набрання чинності Законом України \"Про внесення змін до Закону України \"Про судоустрій і статус суддів\" та Закону України \"Про Вищий антикорупційний суд\" щодо Громадської ради міжнародних експертів\", продовжує здійснювати свої повноваження протягом вісімнадцяти місяців з дня набрання ним чинності.\n\n9. З метою врегулювання організаційних питань та порядку роботи Громадська рада міжнародних експертів розробляє та затверджує Регламент Громадської ради міжнародних експертів.\n\n10. За запитом Громадської ради міжнародних експертів для підтримки її діяльності можуть бути залучені додаткові експерти, фахівці міжнародних організацій за рахунок коштів таких організацій.\n\n11. Спеціальне спільне засідання, передбачене частиною п’ятою статті 8 цього Закону, може бути проведено не пізніше ніж на сорок п’ятий день з дня оголошення результатів іспиту, що складається кандидатами для встановлення відповідності кандидата на посаду судді критерію професійної компетентності.\n\n12. У рішенні, передбаченому частиною п’ятою статті 8 цього Закону, зазначаються результати поіменного голосування членів Вищої кваліфікаційної комісії суддів України та членів Громадської ради міжнародних експертів. Таке рішення підписують Голова Вищої кваліфікаційної комісії суддів України (у разі відсутності Голови - особа, яка виконує його обов’язки) та голова Громадської ради міжнародних експертів (у разі відсутності голови - особа, яка виконує його обов’язки).\n\n13. Член Громадської ради міжнародних експертів може відмовитися від отримання винагороди та компенсації витрат, передбачених частиною шостою статті 9 цього Закону.\n\n14. Громадська рада міжнародних експертів сприяє Вищій кваліфікаційній комісії суддів України у встановленні відповідності кандидатів на посаду судді Вищого антикорупційного суду критерію доброчесності відповідно до частини дев’ятої статті 69 Закону України \"Про судоустрій і статус суддів\".\n\n15. Для здійснення своїх повноважень члени Громадської ради міжнародних експертів мають право повного доступу до матеріалів досьє кандидатів на посаду судді Вищого антикорупційного суду, а також суддівського досьє суддів, які беруть участь у відповідному конкурсі. У разі якщо до інформації, що міститься у таких досьє, законом встановлено спеціальні чи особливі вимоги доступу, доступ до такої інформації здійснюється в порядку, передбаченому відповідним законом\".\n\nII. Цей Закон набирає чинності з дня, наступного за днем його опублікування, крім пункту 1 , підпунктів 1 і 2 пункту 2 розділу I цього Закону, які набирають чинності через вісімнадцять місяців з дня його опублікування.\n\nПрезидент України\n\nВ. ЗЕЛЕНСЬКИЙ\n\nм. Київ\n\n8 жовтня 2024 року\n\n№ 3996-IX\n\nПро внесення змін до Закону України \"Про судоустрій і статус суддів\" та Закону України \"Про Вищий антикорупційний суд\" щодо Громадської ради міжнародних експертів\nЗакон України від 08.10.2024 № 3996-IX\n\nПрийняття від 08.10.2024\nПостійна адреса:\nhttps://zakon.rada.gov.ua/go/3996-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}