{
  "id": "ua-law-3674-20",
  "type": "statute",
  "title": "Закон України (3674-20)",
  "title_en": "",
  "short_name": "3674-20",
  "status": "in_force",
  "issued_date": "2024-04-25",
  "url": "https://zakon.rada.gov.ua/laws/show/3674-20",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art0",
      "section": "0",
      "title": "Стаття 0. Текст документа",
      "content": "ЗАКОН УКРАЇНИ\n\nПро внесення змін до деяких законів України щодо врегулювання питання обчислення страхового стажу та пенсійного забезпечення\n\n(Відомості Верховної Ради (ВВР), 2024, № 29, ст.210)\n\nВерховна Рада України постановляє:\n\nI. Внести зміни до таких законів України:\n\n1. У Законі України \"Про пенсійне забезпечення осіб, звільнених з військової служби, та деяких інших осіб\" (Відомості Верховної Ради України, 1992 р., № 29, ст. 399 із наступними змінами):\n\n1) у статті 17 :\n\nу частині першій:\n\nпункт \"з\" викласти в такій редакції:\n\n\"з) військова служба (служба) у період до 1 січня 1992 року у Збройних Силах, інших військових формуваннях, органах державної безпеки і внутрішніх справ колишнього Союзу РСР - особам, які проживають в Україні, у порядку, визначеному Кабінетом Міністрів України. Вислуга років (у тому числі на пільгових умовах) у такому випадку обчислюється за законодавством колишнього Союзу РСР, що діяло до 1 січня 1992 року\";\n\nдоповнити пунктом \"к\" такого змісту:\n\n\"к) військова служба (служба) у період з 1 січня 1992 року у Збройних Силах, органах внутрішніх справ, органах державної безпеки, поліції, інших військових формуваннях, утворених відповідно до законодавства держав, які входили до складу колишнього Союзу РСР, якщо зарахування таких періодів до вислуги років передбачено міжнародними договорами України, згода на обов’язковість яких надана Верховною Радою України. Вислуга років (у тому числі на пільгових умовах) у такому випадку обчислюється за законодавством відповідної держави, на території якої військовослужбовці, особи, які мають право на пенсію за цим Законом, проходили військову службу (службу), якщо інше не передбачено міжнародними договорами України, згода на обов’язковість яких надана Верховною Радою України\";\n\nпісля частини третьої доповнити новою частиною такого змісту:\n\n\"До вислуги років не зараховуються періоди військової служби (служби) з 19 лютого 2014 року у збройних силах, органах внутрішніх справ, органах державної безпеки, поліції, інших військових формуваннях, перебування на посадах державної служби, на посадах в органах місцевого самоврядування у відповідних органах (формуваннях) Російської Федерації, періоди добровільної роботи на посадах, пов’язаних із виконанням організаційно-розпорядчих або адміністративно-господарських функцій у незаконних органах влади, утворених на тимчасово окупованій території України, зокрема в окупаційній адміністрації держави-агресора, у незаконних судових або правоохоронних органах, а також періоди добровільної участі у незаконних збройних чи воєнізованих формуваннях, утворених на тимчасово окупованій території України, та/або у збройних формуваннях держави-агресора\".\n\nУ зв’язку з цим частини четверту і п’яту вважати відповідно частинами п’ятою і шостою;\n\n2) у частині дев’ятій статті 43 слова \"держав - учасниць Співдружності Незалежних Держав\" замінити словами \"у державах, які входили до складу колишнього Союзу РСР (у випадках включення відповідних періодів військової служби (служби) до вислуги років відповідно до цього Закону)\";\n\n3) доповнити статтею 58 -1 такого змісту:\n\n\" Стаття 58 -1 . Припинення та поновлення виплати пенсії\n\nПрипинення та поновлення виплати пенсії військовослужбовцям, особам, які мають право на пенсію за цим Законом, та членам їх сімей проводиться в порядку, встановленому цим Законом та статтею 49 Закону України \"Про загальнообов’язкове державне пенсійне страхування\";\n\n4) розділ IX \"Прикінцеві та перехідні положення\" доповнити новим абзацом першим такого змісту:\n\n\"Установити, що пенсії, призначені в Україні з урахуванням положень Угоди про порядок пенсійного забезпечення військовослужбовців та членів їх сімей і державне страхування військовослужбовців держав - учасниць Співдружності Незалежних Держав від 15 травня 1992 року та Угоди про порядок пенсійного забезпечення та державного страхування співробітників органів внутрішніх справ держав - учасниць Співдружності Незалежних Держав від 24 грудня 1993 року до дати припинення їх дії для України, продовжують виплачуватися з урахуванням положень цих угод\".\n\nУ зв’язку з цим абзаци перший і другий вважати відповідно абзацами другим і третім.\n\n2. У Законі України \"Про загальнообов’язкове державне пенсійне страхування\" (Відомості Верховної Ради України, 2003 р., №№ 49-51, ст. 376 із наступними змінами):\n\n1) статтю 1 після абзацу сорок другого доповнити чотирма новими абзацами такого змісту:\n\n\"фізична ідентифікація - процедура встановлення ідентифікаційних даних особи із документів, створених на матеріальних носіях, та/або електронних даних, у результаті виконання якої забезпечується однозначне встановлення фізичної особи, що проводиться в органах Пенсійного фонду, якщо особа не пройшла фізичну ідентифікацію в установі банку, в якій отримує пенсію. До фізичної ідентифікації прирівнюється:\n\nавторизація в особистому електронному кабінеті на вебпорталі електронних послуг Пенсійного фонду за допомогою віддаленого кваліфікованого електронного підпису \"Дія.Підпис\" (\"Дія ID\"), створеного за допомогою мобільного додатка Єдиного державного вебпорталу електронних послуг;\n\nідентифікація особи за допомогою відеоконференцзв’язку з дотриманням законодавства у сфері електронних довірчих послуг, під час сеансу якого пред’являються документи, що посвідчують особу, відповідно до порядку, встановленого правлінням Пенсійного фонду за погодженням із центральними органами виконавчої влади, що забезпечують формування державної політики у сфері соціального захисту населення та у сфері електронних довірчих послуг та електронної ідентифікації;\n\nпосвідчення в установленому порядку за зверненням одержувача, який тимчасово проживає за кордоном, відповідною закордонною дипломатичною установою України факту, що особа є живою\".\n\nУ зв’язку з цим абзаци сорок третій - сорок сьомий вважати відповідно абзацами сорок сьомим - п’ятдесят першим;\n\n2) частину першу статті 7 доповнити абзацом шістнадцятим такого змісту:\n\n\"обчислення розміру пенсії виходячи із страхового стажу, набутого в Україні, особам, які працювали в Україні та за її межами\";\n\n3) доповнити статтями 24 -1 і 26 -1 такого змісту:\n\n\" Стаття 24 -1 . Періоди трудової діяльності за межами України, які зараховуються до страхового стажу\n\n1. Періоди трудової діяльності за межами України зараховуються до страхового стажу, у тому числі на пільгових умовах, особам, які проживають в Україні, якщо це передбачено цим Законом або міжнародними договорами України, згода на обов’язковість яких надана Верховною Радою України.\n\n2. Періоди трудової діяльності до 1 січня 1992 року за межами України у республіках колишнього Союзу РСР зараховуються до страхового стажу, у тому числі на пільгових умовах, особам, які проживають в Україні, за умови нездійснення іншою державою пенсійних виплат таким особам за зазначені періоди. Порядок підтвердження нездійснення іншою державою пенсійних виплат визначається Кабінетом Міністрів України.\n\nУ разі відсутності обміну інформацією між органами пенсійного забезпечення України та органами пенсійного забезпечення іншої держави і неможливості документального підтвердження нездійснення іншою державою пенсійних виплат за зазначені періоди особа повідомляє про це органи Пенсійного фонду в заяві про призначення, поновлення та продовження виплати пенсії.\n\n3. Не зараховуються до страхового стажу періоди трудової діяльності за межами України, якщо інше не передбачено міжнародними договорами України, згода на обов’язковість яких надана Верховною Радою України, та на тимчасово окупованих територіях України після 19 лютого 2014 року особі, яка після 19 лютого 2014 року проходила військову службу (службу) у збройних силах, органах внутрішніх справ, органах державної безпеки, поліції, інших військових формуваннях, перебувала на посадах державної служби, на посадах в органах місцевого самоврядування у відповідних органах (формуваннях) Російської Федерації, добровільно займала посади, пов’язані з виконанням організаційно-розпорядчих або адміністративно-господарських функцій у незаконних органах влади, утворених на тимчасово окупованій території України, зокрема в окупаційній адміністрації держави-агресора, у незаконних судових або правоохоронних органах, а також добровільно брала участь у незаконних збройних чи воєнізованих формуваннях, утворених на тимчасово окупованій території України, та/або у збройних формуваннях держави-агресора\";\n\n\" Стаття 26 -1 . Умови включення періодів роботи особи в інших державах до страхового стажу для визначення права на призначення пенсії за віком\n\n1. У разі відсутності необхідного страхового стажу, передбаченого частинами першою - третьою статті 26 цього Закону, для визначення права на призначення пенсії за віком включаються періоди роботи особи в іншій державі (за наявності) у календарному обчисленні, за умови зарахування таких періодів роботи до страхового стажу (стажу роботи) згідно із законодавством відповідної держави. Порядок підтвердження та зарахування таких періодів роботи до страхового стажу (стажу роботи) встановлюється Кабінетом Міністрів України\";\n\n4) частину другу статті 29 викласти в такій редакції:\n\n\"2. Підвищення розміру пенсії відповідно до частини першої цієї статті не встановлюється за неповний місяць страхового стажу, а також у разі призначення за нормами цього Закону пенсії особам, яким раніше призначалася пенсія іншого виду, за іншими законами України або в іншій державі\";\n\n5) доповнити статтею 47 -1 такого змісту:\n\n\" Стаття 47 -1 . Виплата пенсії особам, які тимчасово проживають за межами України\n\n1. Виплата пенсії особам, які тимчасово проживають за межами України, здійснюється на поточні рахунки, відкриті в установах банків, розташованих на території України, за умови проходження особою фізичної ідентифікації до 31 грудня кожного календарного року.\n\nПорядок виплати пенсії на час тимчасового проживання за кордоном встановлюється Кабінетом Міністрів України\";\n\n6) у частині першій статті 49:\n\nдоповнити пунктом 2 -1 такого змісту:\n\n\"2 -1 ) за заявою пенсіонера про припинення виплати пенсії у зв’язку з тимчасовим проживанням за кордоном\";\n\nпункт 3 викласти в такій редакції:\n\n\"3) у разі смерті пенсіонера, визнання його безвісно відсутнім або оголошення померлим у встановленому законом порядку\";\n\nдоповнити пунктами 3 -1 і 4 -1 такого змісту:\n\n\"3 -1 ) у разі надання пенсіонеру статусу особи, зниклої безвісти за особливих обставин, відповідно до Закону України \"Про правовий статус осіб, зниклих безвісти за особливих обставин\";\n\n\"4 -1 ) у разі непроходження фізичної ідентифікації у випадках, передбачених законодавством\";\n\n7) у частині першій статті 64:\n\nпункт 11 викласти в такій редакції:\n\n\"11) укладати договори про добровільну сплату страхових внесків на загальнообов’язкове державне пенсійне страхування\";\n\nдоповнити пунктом 11 -1 такого змісту:\n\n\"11 -1 ) проводити фізичну ідентифікацію пенсіонерів у випадках, передбачених законодавством\";\n\n8) статтю 114 після частини п’ятої доповнити новою частиною такого змісту:\n\n\"6. Під час визначення права на пенсію відповідно до частин другої - четвертої цієї статті періоди роботи в інших державах на роботах (посадах), які дають право на призначення пенсії на пільгових умовах і за вислугу років, зараховуються до відповідного стажу за умови, що зарахування таких періодів передбачено міжнародними договорами України, згода на обов’язковість яких надана Верховною Радою України\".\n\nУ зв’язку з цим частину шосту вважати частиною сьомою;\n\n9) у розділі XV \"Прикінцеві положення\":\n\nдоповнити пунктами 5 -1 і 5 -2 такого змісту:\n\n\"5 -1 . Періоди трудової діяльності з 1 січня 1992 року до дня набрання чинності Законом України \"Про внесення змін до деяких законів України щодо врегулювання питання обчислення страхового стажу та пенсійного забезпечення\" за межами України в державах, які входили до складу колишнього Союзу РСР, зараховуються до страхового стажу, у тому числі на пільгових умовах, особам, які проживають в Україні, якщо це передбачено міжнародними договорами України, згода на обов’язковість яких надана Верховною Радою України.\n\n5 -2 . Пенсії, призначені в Україні з урахуванням положень Угоди про гарантії прав громадян держав - учасниць Співдружності Незалежних Держав у галузі пенсійного забезпечення від 13 березня 1992 року до дати припинення її дії для України, продовжують виплачуватися з урахуванням положень цієї Угоди\";\n\nпункт 14 -4 викласти в такій редакції:\n\n\"14 -4 . Громадянам України, які проживають на тимчасово окупованих територіях України або під час тимчасової окупації територій виїхали на підконтрольну Україні територію, виплата пенсії згідно з цим Законом проводиться за умови неодержання пенсії від органів пенсійного забезпечення Російської Федерації. У разі відсутності обміну інформацією між органами пенсійного забезпечення України та Російської Федерації неодержання пенсії від органів пенсійного забезпечення Російської Федерації підтверджується повідомленням про це органу Пенсійного фонду в заяві особи про призначення, поновлення та продовження виплати пенсії\".\n\nII. Прикінцеві положення\n\n1. Цей Закон набирає чинності з дня, наступного за днем його опублікування.\n\n2. Кабінету Міністрів України протягом трьох місяців з дня опублікування цього Закону:\n\nпривести свої нормативно-правові акти у відповідність із цим Законом;\n\nзабезпечити приведення міністерствами, іншими центральними органами виконавчої влади їх нормативно-правових актів у відповідність із цим Законом.\n\nПрезидент України\n\nВ. ЗЕЛЕНСЬКИЙ\n\nм. Київ\n\n25 квітня 2024 року\n\n№ 3674-IX\n\nПро внесення змін до деяких законів України щодо врегулювання питання обчислення страхового стажу та пенсійного забезпечення\nЗакон України від 25.04.2024 № 3674-IX\n\nПрийняття від 25.04.2024\nПостійна адреса:\nhttps://zakon.rada.gov.ua/go/3674-20\nЗаконодавство України\nстаном на 21.02.2026\n\nчинний"
    }
  ],
  "definitions": []
}