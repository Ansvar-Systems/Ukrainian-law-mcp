{
  "id": "ua-law-723-97",
  "type": "statute",
  "title": "Про фінансовий лізинг",
  "title_en": "",
  "short_name": "723/97-ВР",
  "status": "in_force",
  "issued_date": "1997-12-16",
  "url": "https://zakon.rada.gov.ua/laws/show/723/97-ВР",
  "description": "Official legislative act of Ukraine ingested from the Verkhovna Rada legal portal.",
  "provisions": [
    {
      "provision_ref": "art1",
      "section": "1",
      "title": "Стаття 1. Визначення фінансового лізингу",
      "content": "1. Фінансовий лізинг (далі - лізинг) - це вид цивільно-правових відносин, що виникають із договору фінансового лізингу.\n2. За договором фінансового лізингу (далі - договір лізингу) лізингодавець зобов'язується набути у власність річ у продавця (постачальника) відповідно до встановлених лізингоодержувачем специфікацій та умов і передати її у користування лізингоодержувачу на визначений строк не менше одного року за встановлену плату (лізингові платежі)."
    },
    {
      "provision_ref": "art2",
      "section": "2",
      "title": "Стаття 2. Законодавство про фінансовий лізинг",
      "content": "1. Відносини, що виникають у зв'язку з договором фінансового лізингу, регулюються положеннями Цивільного кодексу України про лізинг, найм (оренду), купівлю-продаж, поставку з урахуванням особливостей, що встановлюються цим Законом.\n2. Відносини, що виникають у разі набуття права господарського відання на предмет договору лізингу, регулюються за правилами, встановленими для регулювання відносин, що виникають у разі набуття права власності на предмет договору лізингу, крім права розпорядження предметом лізингу."
    },
    {
      "provision_ref": "art3",
      "section": "3",
      "title": "Стаття 3. Предмет лізингу",
      "content": "1. Предметом договору лізингу (далі - предмет лізингу) може бути неспоживна річ, визначена індивідуальними ознаками та віднесена відповідно до законодавства до основних фондів.\n2. Не можуть бути предметом лізингу земельні ділянки та інші природні об'єкти, єдині майнові комплекси підприємств та їх відокремлені структурні підрозділи (філії, цехи, дільниці).\n3. Майно, що перебуває в державній або комунальній власності та щодо якого відсутня заборона передачі в користування та/або володіння, може бути передано в лізинг у порядку, встановленому цим Законом."
    },
    {
      "provision_ref": "art4",
      "section": "4",
      "title": "Стаття 4. Суб'єкти лізингу",
      "content": "Суб'єктами лізингу можуть бути:\nлізингодавець - юридична особа, яка передає право володіння та користування предметом лізингу лізингоодержувачу;\nлізингоодержувач - фізична або юридична особа, яка отримує право володіння та користування предметом лізингу від лізингодавця;\nпродавець (постачальник) - фізична або юридична особа, в якої лізингодавець набуває річ, що в наступному буде передана як предмет лізингу лізингоодержувачу;\nінші юридичні або фізичні особи, які є сторонами багатостороннього договору лізингу."
    },
    {
      "provision_ref": "art5",
      "section": "5",
      "title": "Стаття 5. Сублізинг",
      "content": "1. Сублізинг - це вид піднайму предмета лізингу, у відповідності з яким лізингоодержувач за договором лізингу передає третім особам (лізингоодержувачам за договором сублізингу) у користування за плату на погоджений строк відповідно до умов договору сублізингу предмет лізингу, отриманий раніше від лізингодавця за договором лізингу.\nУ разі передачі предмета лізингу в сублізинг право вимоги до продавця (постачальника) переходить до лізингоодержувача за договором сублізингу.\n2. У разі передачі предмета лізингу в сублізинг обов'язковою умовою договору сублізингу є згода лізингодавця за договором лізингу, що надається в письмовій формі.\n3. До договору сублізингу застосовуються положення про договір лізингу, якщо інше не передбачено договором лізингу."
    },
    {
      "provision_ref": "art6",
      "section": "6",
      "title": "Стаття 6. Договір лізингу",
      "content": "1. Договір лізингу має бути укладений у письмовій формі.\n2. Істотними умовами договору лізингу є:\nпредмет лізингу;\nстрок, на який лізингоодержувачу надається право користування предметом лізингу (строк лізингу);\nрозмір лізингових платежів;\nінші умови, щодо яких за заявою хоча б однієї із сторін має бути досягнуто згоди.\n3. Строк лізингу визначається сторонами договору лізингу відповідно до вимог цього Закону."
    },
    {
      "provision_ref": "art7",
      "section": "7",
      "title": "Стаття 7. Відмова від договору лізингу",
      "content": "1. Лізингоодержувач має право відмовитися від договору лізингу в односторонньому порядку, письмово повідомивши про це лізингодавця, у разі якщо прострочення передачі предмета лізингу становить більше 30 днів, за умови, що договором лізингу не передбачено іншого строку.\nЛізингоодержувач має право вимагати відшкодування збитків, у тому числі повернення платежів, що були сплачені лізингодавцю до такої відмови.\n2. Лізингодавець має право відмовитися від договору лізингу та вимагати повернення предмета лізингу від лізингоодержувача у безспірному порядку на підставі виконавчого напису нотаріуса, якщо лізингоодержувач не сплатив лізинговий платіж частково або у повному обсязі та прострочення сплати становить більше 30 днів.\nСтягнення за виконавчим написом нотаріуса провадиться в порядку, встановленому Законом України \"Про виконавче провадження\".\n3. Відмова від договору лізингу є вчиненою з моменту, коли інша сторона довідалася або могла довідатися про таку відмову."
    },
    {
      "provision_ref": "art8",
      "section": "8",
      "title": "Стаття 8. Право власності на предмет лізингу. Порядок розрахунків у разі переходу права власності до лізингоодержувача",
      "content": "1. У разі переходу права власності на предмет лізингу від лізингодавця до іншої особи відповідні права та обов'язки лізингодавця за договором лізингу переходять до нового власника предмета лізингу.\n2. Якщо сторони договору лізингу уклали договір купівлі-продажу предмета лізингу, то право власності на предмет лізингу переходить до лізингоодержувача в разі та з моменту сплати ним визначеної договором ціни, якщо договором не передбачене інше.\n3. Предмет лізингу не може бути конфісковано, на нього не може бути накладено арешт у зв'язку з будь-якими діями або бездіяльністю лізингоодержувача."
    },
    {
      "provision_ref": "art9",
      "section": "9",
      "title": "Стаття 9. Захист прав лізингоодержувача на предмет лізингу",
      "content": "1. Лізингоодержувачу (сублізингоодержувачу) забезпечується захист його прав на предмет лізингу нарівні із захистом, встановленим законодавством щодо захисту прав власника.\n2. Лізингоодержувач (сублізингоодержувач) має право вимагати, у тому числі й від лізингодавця, усунення будь-яких порушень його прав на предмет лізингу."
    },
    {
      "provision_ref": "art10",
      "section": "10",
      "title": "Стаття 10. Права та обов'язки лізингодавця",
      "content": "1. Лізингодавець має право:\n1) інвестувати на придбання предмета лізингу як власні, так і залучені та позичкові кошти;\n2) здійснювати перевірки дотримання лізингоодержувачем умов користування предметом лізингу та його утримання;\n3) відмовитися від договору лізингу у випадках, передбачених договором лізингу або законом;\n4) вимагати розірвання договору та повернення предмета лізингу у передбачених законом та договором випадках;\n5) стягувати з лізингоодержувача прострочену заборгованість у безспірному порядку на підставі виконавчого напису нотаріуса;\n6) вимагати від лізингоодержувача відшкодування збитків відповідно до закону та договору;\n7) вимагати повернення предмета лізингу та виконання грошових зобов'язань за договором сублізингу безпосередньо йому в разі невиконання чи прострочення виконання грошових зобов'язань лізингоодержувачем за договором лізингу.\n2. Лізингодавець зобов'язаний:\n1) у передбачені договором строки надати лізингоодержувачу предмет лізингу у стані, що відповідає його призначенню та умовам договору;\n2) попередити лізингоодержувача про відомі йому особливі властивості та недоліки предмета лізингу, що можуть становити небезпеку для життя, здоров'я, майна лізингоодержувача чи інших осіб або призводити до пошкодження самого предмета лізингу під час користування ним;\n3) відповідно до умов договору своєчасно та у повному обсязі виконувати зобов'язання щодо утримання предмета лізингу;\n4) відшкодовувати лізингоодержувачу витрати на поліпшення предмета лізингу, на його утримання або усунення недоліків у порядку та випадках, передбачених законом та/або договором;\n5) прийняти предмет лізингу в разі дострокового розірвання договору лізингу або в разі закінчення строку користування предметом лізингу.\n3. Лізингодавець може мати інші права та обов'язки відповідно до умов договору лізингу, цього Закону та інших нормативно-правових актів."
    },
    {
      "provision_ref": "art11",
      "section": "11",
      "title": "Стаття 11. Права та обов'язки лізингоодержувача",
      "content": "1. Лізингоодержувач має право:\n1) обирати предмет лізингу та продавця або встановити специфікацію предмета лізингу і доручити вибір лізингодавцю;\n2) відмовитися від прийняття предмета лізингу, який не відповідає його призначенню та/або умовам договору, специфікаціям;\n3) вимагати розірвання договору лізингу або відмовитися від нього у передбачених законом та договором лізингу випадках;\n4) вимагати від лізингодавця відшкодування збитків, завданих невиконанням або неналежним виконанням умов договору лізингу.\n2. Лізингоодержувач зобов'язаний:\n1) прийняти предмет лізингу та користуватися ним відповідно до його призначення та умов договору;\n2) відповідно до умов договору своєчасно та у повному обсязі виконувати зобов'язання щодо утримання предмета лізингу, підтримувати його у справному стані;\n3) своєчасно сплачувати лізингові платежі;\n4) надавати лізингодавцеві доступ до предмета лізингу і забезпечувати можливість здійснення перевірки умов його використання та утримання;\n5) письмово повідомляти лізингодавця, а в гарантійний строк і продавця предмета, про всі випадки виявлення несправностей предмета лізингу, його поломок або збоїв у роботі;\n6) письмово повідомляти про порушення строків проведення або непроведення поточного чи сезонного технічного обслуговування та про будь-які інші обставини, що можуть негативно позначитися на стані предмета лізингу, - негайно, але у будь-якому разі не пізніше другого робочого дня після дня настання вищезазначених подій чи фактів, якщо інше не встановлено договором;\n7) у разі закінчення строку лізингу, а також у разі дострокового розірвання договору лізингу та в інших випадках дострокового повернення предмета лізингу - повернути предмет лізингу у стані, в якому його було прийнято у володіння, з урахуванням нормального зносу, або у стані, обумовленому договором.\n3. Умови ремонту і технічного обслуговування предмета лізингу можуть визначатися окремим договором.\n4. Лізингоодержувач може мати інші права та обов'язки відповідно до умов договору лізингу, цього Закону та нормативно-правових актів."
    },
    {
      "provision_ref": "art12",
      "section": "12",
      "title": "Стаття 12. Реєстрація предмета лізингу",
      "content": "Предмет лізингу підлягає реєстрації у випадках і в порядку, передбачених законом."
    },
    {
      "provision_ref": "art13",
      "section": "13",
      "title": "Стаття 13. Ризик випадкового знищення або випадкового пошкодження предмета лізингу та його страхування",
      "content": "1. З моменту передачі предмета лізингу у володіння лізингоодержувачу ризик випадкового знищення або випадкового пошкодження предмета лізингу переходить до лізингоодержувача, якщо інше не встановлено договором.\n2. Предмет лізингу та/або пов'язані із виконанням лізингових договорів ризики підлягають страхуванню, у разі якщо їх обов'язковість встановлена законом або договором.\nВитрати на страхування за договором лізингу несе лізингоодержувач, якщо інше не встановлено договором."
    },
    {
      "provision_ref": "art14",
      "section": "14",
      "title": "Стаття 14. Утримання предмета лізингу",
      "content": "1. Лізингоодержувач протягом усього часу перебування предмета лізингу в його користуванні повинен підтримувати його у справному стані.\n2. Лізингоодержувач протягом строку лізингу несе витрати на утримання предмета лізингу, пов'язані з його експлуатацією, технічним обслуговуванням, ремонтом, якщо інше не встановлено договором або законом."
    },
    {
      "provision_ref": "art15",
      "section": "15",
      "title": "Стаття 15. Правові наслідки поліпшення лізингоодержувачем предмета лізингу",
      "content": "1. Лізингоодержувач має право поліпшити річ, яка є предметом договору лізингу, лише за згодою лізингодавця.\n2. Якщо поліпшення предмета лізингу здійснене без дозволу лізингодавця, лізингоодержувач має право вилучити здійснені ним поліпшення за умови, що такі поліпшення можуть бути відділені від предмета лізингу без шкоди для нього.\n3. Якщо поліпшення речі зроблено за згодою лізингодавця, лізингоодержувач має право на відшкодування вартості необхідних витрат або на зарахування їх вартості у рахунок лізингових платежів."
    },
    {
      "provision_ref": "art16",
      "section": "16",
      "title": "Стаття 16. Лізингові платежі",
      "content": "1. Сплата лізингових платежів здійснюється в порядку, встановленому договором.\n2. Лізингові платежі можуть включати:\nа) суму, яка відшкодовує частину вартості предмета лізингу;\nб) платіж як винагороду лізингодавцю за отримане у лізинг майно;\nв) компенсацію відсотків за кредитом;\nг) інші витрати лізингодавця, що безпосередньо пов'язані з виконанням договору лізингу."
    },
    {
      "provision_ref": "art17",
      "section": "17",
      "title": "Стаття 17. Вирішення спорів",
      "content": "1. Спори, що виникають при укладанні та виконанні лізингових договорів, вирішуються відповідно до закону.\n2. Спори, що виникають із договорів міжнародного лізингу, вирішуються з урахуванням визначених такими договорами умов розгляду та вирішення спорів."
    },
    {
      "provision_ref": "art18",
      "section": "18",
      "title": "Стаття 18. Амортизаційні відрахування",
      "content": "1. Амортизаційні відрахування на предмет лізингу обчислюються відповідно до законодавства.\n2. Договором лізингу відповідно до законодавства може передбачатися прискорена амортизація предмета лізингу."
    },
    {
      "provision_ref": "art19",
      "section": "19",
      "title": "Стаття 19. Прикінцеві положення",
      "content": "1. Цей Закон набирає чинності з дня його опублікування.\n2. Закони та інші нормативно-правові акти, прийняті до набрання чинності цим Законом, діють у частині, що не суперечить цьому Закону.\n3. Кабінету Міністрів України в місячний строк після набрання чинності цим Законом:\nпідготувати та подати до Верховної Ради України пропозиції про внесення змін до законодавчих актів у зв'язку з прийняттям цього Закону;\nпривести свої нормативно-правові акти у відповідність із цим Законом;\nрозробити нормативно-правові акти, передбачені цим Законом;\nзабезпечити прийняття міністерствами та іншими центральними органами виконавчої влади України нормативно-правових актів, передбачених цим Законом, а також приведення їх нормативно-правових актів у відповідність із цим Законом.\nЛ.КУЧМА"
    }
  ],
  "definitions": []
}